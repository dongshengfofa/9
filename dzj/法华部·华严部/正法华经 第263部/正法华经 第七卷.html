<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修正法华经 第七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>正法华经 第七卷</center></div><div class='fo'><center>经文出处:来自无量光明网</center><br/><br>
<h2>安行品第十三</h2>
<p>　　于是溥首大士白佛。唯大圣。此诸<a>菩萨</a>恭敬<a>世尊</a>。所当劝悦难及难及。何时应当为一切众说斯经典。佛语溥首曰。菩萨先处二法乃应讲经。一曰威仪。二曰礼节。何谓菩萨解知威仪。假使持心忍辱调柔。将护其意畏不自立。其志如地不见有人。不见有人而行法者。观自然相诸法本无。此诸法者众行之式。亦无想念。是谓威仪。何谓礼节。设令菩萨不与王者太子大臣吏民从事。不与外道异学交启。不尚世典赞叙音韶合偶习俗。不贪不学不与屠杀鱼猎弋射鸡鹜罗网贼害从事。不与歌乐游戏众会同处。不与声闻<a>比丘</a><a>比丘尼</a>清信士清信女从事。亦不亲近行礼问讯。不共止顿。不与同志经行<a>烧香</a>散华然灯。除其往至讲经会时。唯与讲会而共从事。纵有所说亦无所著。是为礼节</p>
<p>　　又语溥首。菩萨大士不嫪家居宗室亲属。不殷勤思见内人女弱独说经法。亦不频数诣群从幼童男女。及余异人而说软语。所不当讲不为定意自赖说经。不与住立亦不同愿。亦不与一比丘尼独入房室。除念如来精进为行。纵为女人有说经缘。不于是中污染法味。不令受取而广谊理。不与<a>沙弥</a>比丘尼童子童女共在一处。常好燕坐绸缪好习辟屏闲居。是为礼节。又语溥首。菩萨大士。观一切法皆为空无。如所住立已堕颠倒。所立正谛<a>常住</a><a>如法</a>。专秉身心不动不摇。不退不转蠲舍灭尽。不生不有无有自然。无为无数无所可有。逮无所有除诸言辞。不住无为无想不想。得伏诸想。假使菩萨。乙蜜观察斯一切法。欵欵修此所当<a>行者</a>。常住威仪礼节二事。世尊重解现此谊。而叹颂曰</p>
<p style="text-align: center">　　若菩萨好乐　　说此经典者</p>
<p style="text-align: center">　　于后当来世　　勇猛无怯劣</p>
<p style="text-align: center">　　顺威仪礼节　　善明清白行</p>
<p style="text-align: center">　　国王及太子　　大臣寮属吏</p>
<p style="text-align: center">　　外道若异学　　屠猎恶害品</p>
<p style="text-align: center">　　抑制交启习　　不与通往返</p>
<p style="text-align: center">　　比丘放<a>罗汉</a>　　除立于法律</p>
<p style="text-align: center">　　不与自大俱　　复远犯禁者</p>
<p style="text-align: center">　　比丘比丘尼　　调譺謿话谈</p>
<p style="text-align: center">　　舍离清信女　　不与无益言</p>
<p style="text-align: center">　　现在欲获法　　常当止息非</p>
<p style="text-align: center">　　好住灭度地　　是谓为威仪</p>
<p style="text-align: center">　　假使不肯往　　咨问于道法</p>
<p style="text-align: center">　　为斯持法说　　不怯无所著</p>
<p style="text-align: center">　　众生有癞病　　若亲属宗室</p>
<p style="text-align: center">　　母人诸细色　　悉当舍离去</p>
<p style="text-align: center">　　不与是等俱　　而积殖德本</p>
<p style="text-align: center">　　当弃贩卖业　　诸慢不恭敬</p>
<p style="text-align: center">　　弃捐诸住立　　不为己身害</p>
<p style="text-align: center">　　若干种虫蚤　　不习食啖肉</p>
<p style="text-align: center">　　蠲舍诸非法　　憙嗔恚恨者</p>
<p style="text-align: center">　　所行乃如是　　亦不与谈语</p>
<p style="text-align: center">　　不与强颜俱　　及余自用性</p>
<p style="text-align: center">　　作行如是者　　皆当屏除之</p>
<p style="text-align: center">　　明者设有缘　　为女人说经</p>
<p style="text-align: center">　　而不独游行　　不住于调戏</p>
<p style="text-align: center">　　设入出聚落　　数数行求食</p>
<p style="text-align: center">　　将一比丘伴　　常志念于佛</p>
<p style="text-align: center">　　佛故先示现　　此威仪礼节</p>
<p style="text-align: center">　　其奉持斯典　　则当勤行之</p>
<p style="text-align: center">　　上中下劣人　　若不行法者</p>
<p style="text-align: center">　　无无常供养　　一切皆至诚</p>
<p style="text-align: center">　　丈夫无想念　　坚固行勇猛</p>
<p style="text-align: center">　　不知一切法　　亦不见灭尽</p>
<p style="text-align: center">　　一切诸菩萨　　是谓为威仪</p>
<p style="text-align: center">　　如常行礼节　　且当听察之</p>
<p style="text-align: center">　　斯当讲说　　无为之法　　一切不兴</p>
<p style="text-align: center">　　亦无所生　　建志常立　　观采空谊</p>
<p style="text-align: center">　　此为明者　　所行礼节　　有所念者</p>
<p style="text-align: center">　　悉颠倒想　　以无为有　　用虚作实</p>
<p style="text-align: center">　　虽有所起　　诸法无生　　因想蹉踖</p>
<p style="text-align: center">　　而生诸有　　心常专一　　善修三昧</p>
<p style="text-align: center">　　建立于行　　若须弥顶　　所住如此</p>
<p style="text-align: center">　　普观诸法　　是一切法　　犹如<a>虚空</a></p>
<p style="text-align: center">　　譬若虚无　　等无坚固　　不念取胜</p>
<p style="text-align: center">　　无所弃捐　　诸法所处　　无有常名</p>
<p style="text-align: center">　　是为明者　　所行礼节　　我灭度后</p>
<p style="text-align: center">　　若有比丘　　敢能守护　　如是法则</p>
<p style="text-align: center">　　无所怯软　　心不起想　　为无数人</p>
<p style="text-align: center">　　说此经典　　其明哲者　　所念以时</p>
<p style="text-align: center">　　若入屋室　　所行若兹　　观察诸法</p>
<p style="text-align: center">　　一切普净　　宴然说谊　　而不动摇</p>
<p style="text-align: center">　　国主帝王　　及与太子　　欲听闻法</p>
<p style="text-align: center">　　皆供养之　　并余长者　　及诸梵志</p>
<p style="text-align: center">　　立诸眷属　　皆无所欲</p>
<p>　　又语溥首。如来灭度之后欲说此经。住于安隐已立安隐。不怀谀谄无眩惑心。乃说经法藏厌身怀。或载竹帛为他人说。亦不多辞亦无所生。亦不轻慢诸余比丘。为法师者亦不歌叹亦不毁呰。异心比丘为声闻者。未曾举名说其瑕秽。亦不诽谤。亦不仇怨意相待之。未曾毁呰居家行者。无所志愿。不建彼行亦无所想。行来安住而立谊要。往来周旋。若诣法会。自护己身行无有失。而说经法。若有请问。心无所猗。离声闻乘。有所发遣觉了佛慧。佛时颂曰</p>
<p style="text-align: center">　　智者常安　　住于佛道　　先隐定坐</p>
<p style="text-align: center">　　尔乃说经　　若当敷座　　务令柔软</p>
<p style="text-align: center">　　若干种具　　所置绮灿　　体常儭着</p>
<p style="text-align: center">　　净洁被服　　于七七日　　而习经行</p>
<p style="text-align: center">　　犹如黑云　　在于虚空　　合集积累</p>
<p style="text-align: center">　　弘雅功德　　所处之座　　具足箧藏</p>
<p style="text-align: center">　　床足坚固　　平坦显赫　　无数坐具</p>
<p style="text-align: center">　　【迭*毛】蓐綩綖　　俨然正首　　尊其视瞻</p>
<p style="text-align: center">　　安详升据　　高广法座　　而普等心</p>
<p style="text-align: center">　　为一切人　　国主帝王　　太子大臣</p>
<p style="text-align: center">　　及诸比丘　　比丘尼众　　清信高士</p>
<p style="text-align: center">　　及清信女　　应所乐闻　　为讲无量</p>
<p style="text-align: center">　　明智无限　　次第剖判　　为演种种</p>
<p style="text-align: center">　　微妙之谊　　追逐侍后　　请求问諠</p>
<p style="text-align: center">　　斯睿哲者　　复为解说　　而入神足</p>
<p style="text-align: center">　　柔顺之忍　　其有听闻　　悉得佛道</p>
<p style="text-align: center">　　斯智慧士　　皆为一切　　进却弃除</p>
<p style="text-align: center">　　<a>懈怠</a>疲厌　　常以慈心　　为众<a>说法</a></p>
<p style="text-align: center">　　未曾起于　　劳废之想　　昼夜歌诵</p>
<p style="text-align: center">　　咏尊法训　　分别演说　　亿千姟喻</p>
<p style="text-align: center">　　普能劝悦　　诸会者心　　无敢生念</p>
<p style="text-align: center">　　欲危害者　　若得供养　　饮食之具</p>
<p style="text-align: center">　　床卧所安　　衣服被枕　　病瘦医药</p>
<p style="text-align: center">　　而无侥冀　　不从众人　　有所请求</p>
<p style="text-align: center">　　除其瞻劳　　住庙精舍　　欲令众庶</p>
<p style="text-align: center">　　悉解佛道　　若一切人　　来听经法</p>
<p style="text-align: center">　　我乃嘉豫　　如获大安　　佛灭度后</p>
<p style="text-align: center">　　若有比丘　　宣扬经法　　无所悕望</p>
<p style="text-align: center">　　无所妨废　　不遭苦患　　常察精进</p>
<p style="text-align: center">　　离于疾病　　无能为彼　　造怨怖事</p>
<p style="text-align: center">　　不被杖痛　　无诽谤想　　身无疲厌</p>
<p style="text-align: center">　　不有所患　　其人住忍　　得力如是</p>
<p style="text-align: center">　　其明智者　　所处安隐　　有所存立</p>
<p style="text-align: center">　　如佛言诏　　若已咨嗟　　亿百功德</p>
<p style="text-align: center">　　一切称誉　　不能究竟</p>
<p>　　又语溥首。如来灭度后若有菩萨。于是经卷怀疑不了。若说<a>教化</a>闻不坚固。性不调和。见余菩萨求大乘者。为造虚妄而诽谤之。见声闻缘觉比丘比丘尼清信士清信女若值菩萨。心为踌躇不即往见。其族姓子则远无上正真之道。而不得近佛天中天所在行处。假使究竟不蒙福力不成最正觉。菩萨行三乘犹如师子在于林树。若有犹豫自然远离。不乐所乐亦不不乐。若于众生<a>修行</a>慈力。至于如来兴大父想。见诸菩萨念如世尊。及诸处家未离尘秽。宽弘等敬礼节恭肃。净诸法谊无疑无结。严一切法谨慎安谛。钦顺平等不着经法。极有所乐亦无所至。所在昼夜敬护斯典。溥首。是为三法之行。菩萨观时然后乃说。造安隐行。不被烦恼亦不娆害。说是经法者。与同学者等心道友。若讲若闻信乐斯典。诵持书写载之竹帛。供养奉事德不可量。说以安住。则乃颂曰</p>
<p style="text-align: center">　　若有嫉妒　　怀难亿数　　其法师慈</p>
<p style="text-align: center">　　当远憎恶　　有明智者　　不造贪着</p>
<p style="text-align: center">　　若欲读斯　　正典摸者　　未曾诽谤</p>
<p style="text-align: center">　　说人之恶　　亦不堕非　　诸疑邪见</p>
<p style="text-align: center">　　心常【火*霍】然　　无有沉吟　　以愍伤故</p>
<p style="text-align: center">　　得了此定　　安住之子　　亦能忍辱</p>
<p style="text-align: center">　　其人常屏　　贡高自大　　数数讲诵</p>
<p style="text-align: center">　　佛之典诰　　未曾以此　　持作懈倦</p>
<p style="text-align: center">　　其有菩萨　　在十方者　　愍伤众生</p>
<p style="text-align: center">　　于世兴行　　顺造恭敬　　学圣慧者</p>
<p style="text-align: center">　　皆当念之　　是我世尊　　思念诸佛</p>
<p style="text-align: center">　　两足之上　　想诸菩萨　　如想父母</p>
<p style="text-align: center">　　设有求道　　无有情欲　　弃捐吾我</p>
<p style="text-align: center">　　自大之想　　假使听省　　如是像法</p>
<p style="text-align: center">　　其明士等　　当自慎护　　所行安隐</p>
<p style="text-align: center">　　常得调定　　将御佛道　　救亿众生</p>
<p>　　又语溥首。如来灭度后。若菩萨大士。奉行斯典常以时节。其是比丘当行慈愍。向诸白衣<a>出家</a>寂志一切群生。行菩萨道者。常念过去世行大乘者善权方便演<a>真谛</a>谊。若听闻者。不知不了不悦不信不省不综。反自叹说我当逮得无上正真道成最正觉。威神足力而欲得飞。溥首当知。吾见斯等。佛灭度后。菩萨有四事说法而不诤怒。何等为四。为诸比丘比丘尼清信士清信女所见奉敬。帝王太子大臣群寮郡国人民所见供养。长者梵志皆共承顺。虚空神明无数天子听所说经。天龙鬼神侍卫其后皆营护之。是为四。若入县邑还归室宇。昼夜悉来咨问经法。若为解说分别所归莫不<a>欢喜</a>。所以者何。溥首欲知。皆佛所建立加此经恩。去来今佛尽从斯生。亦护是典。若于忍界闻<a>正法</a>华品。服名听声者甚难值遇。溥首。譬有大力转轮圣王。威德弘茂顺化所领。诸余敌国未率伏者。不敢窥【门@俞】。若转轮王兴举军兵。当有所讨。不宾之臣欲距大邦。雄猛将士奋武克捷。莫不稽颡。王用欢悦断功定赏。封城食邑赐之土田。七宝珍奇象马车乘男女奴婢。元首效绩勋殊特者。王解髻中明珠赐之。所以者何。臣当国强华裔乃康。如来正觉亦复如是。为大法王无极道谛。自伏其心。以法教化。以德消害。以慧战斗。降诸法王无数之众。无量经典百千要谊。咸施群生无所秘蔽。诏平等城其见身魔。能与魔战以贤圣法。攻淫怒痴降魔官属。尽<a>三界</a>患至于灭度。所作克捷则大勇猛。于后无坏亦无有实。因由诸虚致斯<a>世间</a>。如处色像一切因缘。普诸世界古今以来。无有信此正<a>法华经</a>未曾畅说。所以说者。由诸通慧大慈所致。如大圣帝髻中明珠。以为世尊第一法要。缘是趣行。如来使闻深妙之典。往古来今诸行班宣。斯经为最消除一切缘起之患。犹如圣帝珍重爱护髻中明珠。久乃解出以赐元功。如来如是。夙夜宝护最妙无瑕。从是来久立诸法顶。今日加哀乃演散耳。世尊欲重显现要谊。而叹颂曰</p>
<p style="text-align: center">　　今如来现　　慈心之力　　常愍众生</p>
<p style="text-align: center">　　群萌之界　　安住咨嗟　　最尊经卷</p>
<p style="text-align: center">　　故分别说　　如斯典诰　　最后世时</p>
<p style="text-align: center">　　志菩萨法　　若使出学　　及居家者</p>
<p style="text-align: center">　　若闻此经　　慈心战栗　　一切普现</p>
<p style="text-align: center">　　不得诽谤　　吾本初始　　得佛道时</p>
<p style="text-align: center">　　如今如来　　现在之时　　设能逮闻</p>
<p style="text-align: center">　　于是尊经　　则便建立　　亿权方便</p>
<p style="text-align: center">　　犹如势强　　转轮圣帝　　战斗降伏</p>
<p style="text-align: center">　　外异国王　　得赐象马　　车乘箧藏</p>
<p style="text-align: center">　　又加封邑　　城郭郡土　　或有得赐</p>
<p style="text-align: center">　　手足宝钏　　微妙之色　　紫磨金珍</p>
<p style="text-align: center">　　真珠夜光　　车【（王*巨）/木】碧玉　　种种殊别</p>
<p style="text-align: center">　　奇财妙异　　若干诸物　　各用赐之</p>
<p style="text-align: center">　　使一切众　　踊跃惊喜　　睹所立功</p>
<p style="text-align: center">　　怪未曾有　　最后解髻　　明月宝施</p>
<p style="text-align: center">　　佛亦如是　　今为法王　　忍辱之力</p>
<p style="text-align: center">　　无极慧音　　常行慈愍　　兴发哀护</p>
<p style="text-align: center">　　以法等化　　一切世间　　睹诸众庶</p>
<p style="text-align: center">　　忧恼之患　　讲说经法　　亿千之数</p>
<p style="text-align: center">　　晓知众生　　所应方便　　今日众生</p>
<p style="text-align: center">　　以为尽原　　于时法王　　无极大圣</p>
<p style="text-align: center">　　分别经卷　　亿百千姟　　以知黎庶</p>
<p style="text-align: center">　　志力猛慧　　便说此经　　如髻明珠</p>
<p style="text-align: center">　　最后世时　　正典所处　　一切诸法</p>
<p style="text-align: center">　　皆无及者　　钦仰是经　　未曾轻讲</p>
<p style="text-align: center">　　识练幽微　　慧明者闻　　吾以演现</p>
<p style="text-align: center">　　如是像法　　佛灭度后　　当恃怙之</p>
<p style="text-align: center">　　其有志求　　斯尊道者　　普当受决</p>
<p style="text-align: center">　　如佛所言　　彼人未曾　　有疵瑕欲</p>
<p style="text-align: center">　　无有疾病　　众患之难　　则于末后</p>
<p style="text-align: center">　　将来之世　　便即逮成　　无上真慧</p>
<p style="text-align: center">　　<a>殊胜</a>差特　　普当具足　　诸四部众</p>
<p style="text-align: center">　　亦复顺遇　　若有闻者　　除身诸漏</p>
<p style="text-align: center">　　怪其无为　　悉叉手归　　己身景曜</p>
<p style="text-align: center">　　所照光光　　其奉行是　　所获若此</p>
<p style="text-align: center">　　得成正觉　　而转法轮　　则睹弘摸</p>
<p style="text-align: center">　　及见最胜　　梦中闻见　　百福德相</p>
<p style="text-align: center">　　紫磨金色　　佛所说经　　设得闻已</p>
<p style="text-align: center">　　为众会说　　及诸亲族　　皆悉具足</p>
<p style="text-align: center">　　又复所护　　一切除弃　　若使卧寤</p>
<p style="text-align: center">　　所见如是　　悉舍远离　　而行出家</p>
<p style="text-align: center">　　皆得往至　　于佛道场　　便即处于</p>
<p style="text-align: center">　　师子之座　　是为求道　　所获利谊</p>
<p style="text-align: center">　　所谓七宝　　悉归于斯　　修此则奉</p>
<p style="text-align: center">　　最胜如来　　已得佛道　　存立惠施</p>
<p style="text-align: center">　　即转法轮　　无有诸漏　　为诸四辈</p>
<p style="text-align: center">　　而说经法　　不可思议　　亿千劫数</p>
<p style="text-align: center">　　分别讲说　　无漏之法　　教化无数</p>
<p style="text-align: center">　　亿姟众生　　梦中所见　　如斯色像</p>
<p style="text-align: center">　　灭度因缘　　悉无<a>生死</a>　　溥首当知</p>
<p style="text-align: center">　　常志道者　　多所教化　　不可限量</p>
<p style="text-align: center">　　最后末世　　求斯尊法　　分别广说</p>
<p style="text-align: center">　　安住所演		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>正法华经菩萨从地踊出品第十四</h2>
<p>　　于是他方世界八江河沙等菩萨大士。各异形服来诣佛所。稽首于地长跪叉手。白世尊曰。鄙之徒类来造忍界。欲闻斯典受持讽写。精进供养奉行如法。惟愿大圣垂心于我。如来灭度后。以正法华经加哀见付。世尊告曰。止族姓子。仁等无乃建发是计。今此忍界自有八江河沙等大士。一一大士各有眷属。如六十亿江河沙等菩萨大士。后末世时。皆当受持分布班宣。时此佛界周普无数亿百千姟诸菩萨众自然云集。颜貌殊妙紫磨金色三十二相严庄其身。在于地下摄护土界。人民道行倚斯忍界。闻佛显扬法华音声从地踊出。一一菩萨。与六十亿江河沙等诸菩萨俱。营从相随一心一行。无有差别。或半江河沙百千菩萨来者。或四十分江河沙。或五十分江河沙。或百分江河沙。或五百分江河沙。或千分江河沙。或百千分。或亿百千分江河沙等菩萨。各各朋党相随来。或复无央数亿百千菩萨眷属而来至者。或有二百人同行修菩萨道。或有百千各有眷属。或有千眷属。或五百眷属。或四百眷属。或三百眷属。或二百眷属。或百眷属。或五十眷属。或四十眷属。或三十眷属。或二十眷属。或十眷属。或五眷属。或四眷属。或三眷属。或二眷属。或一眷属。或独而至。不可称限。其数难喻从地踊出。或从上下。或四方来。至忍世界悉住空中。见于灭度多宝世尊能仁大圣。各处七宝树下坐师子床。寻稽首礼二如来至真等正觉。右绕三匝却住一面。或有菩萨。以若干品奇妙之谊。咨嗟二尊赞咏诸佛。从始已来假使具足。五十中劫不能究畅。能仁世尊为勤苦行。与佛别来亦复如是。四部众会。等无差特。亦复默然。尔时世尊。即如色像现其神足。令四部众悉得普见。又使念知此忍世界。诸菩萨众于虚空中。各各摄护百千佛土。诸菩萨众。皆满具足百千佛土。又此大众。有四菩萨以为元首。其名曰种种行菩萨。无量行菩萨。清净行菩萨。建立行菩萨。是为四。于无限无量尘数云集。大会菩萨之上最也。于是四菩萨大士。各与大众不可思议。部部住立。于世尊前叉手白曰。大圣体尊起居康强。蠲除众疾所行安耶。群生各各善顺律行。处于清凉无众患乎。此类将无兴坠崄谷。时四菩萨大士。以偈赞曰</p>
<p style="text-align: center">　　世雄阐光曜　　所行康强耶</p>
<p style="text-align: center">　　救脱现在者　　众行无患难</p>
<p style="text-align: center">　　众生善因室　　决受谛清净</p>
<p style="text-align: center">　　得无起疲厌　　宁受世吼命</p>
<p>　　尔时世尊告众大会诸菩萨曰。诸族姓子。佛所行安无疾无患。众庶各各悉受律行。善学道教不敢兴厌。欲至严净。所以者何。斯之品类。乃于往古诸平等觉。各各作行。是诸声闻。信乐吾教入于佛慧。又各各异三乘学者。住声闻乘。我悉立志入佛大慧。时诸菩萨而叹颂曰</p>
<p style="text-align: center">　　善哉快世尊　　我等悉劝助</p>
<p style="text-align: center">　　乃令众生一　　善化微妙律</p>
<p style="text-align: center">　　欲得闻大圣　　教命询深要</p>
<p style="text-align: center">　　听之欢喜信　　乃入法供养</p>
<p>　　于是世尊。赞大会菩萨曰。善哉善哉。诸族姓子。诚如所云。如来所诏。各随权宜不违本旨。时<a>弥勒</a>大士。及余八亿恒沙菩萨俱举声。而叹颂曰</p>
<p style="text-align: center">　　从古以来　　未曾见闻　　乃有尔所</p>
<p style="text-align: center">　　菩萨之众　　从地踊出　　住世尊前</p>
<p style="text-align: center">　　供奉归命　　是等俦类　　从何来乎</p>
<p>　　弥勒即知八亿恒沙菩萨心之所念。寻时叉手以颂问曰</p>
<p style="text-align: center">　　无央数百千　　于算巨亿载</p>
<p style="text-align: center">　　不可称限量　　未曾见菩萨</p>
<p style="text-align: center">　　来诣两足尊　　曷因是何等</p>
<p style="text-align: center">　　大通所从来　　其像巨亿长</p>
<p style="text-align: center">　　一切志强勇　　猛雄为大圣</p>
<p style="text-align: center">　　端正可钦敬　　今为所从来</p>
<p style="text-align: center">　　世尊一一见　　慧雅诸菩萨</p>
<p style="text-align: center">　　眷属无央数　　犹如江河沙</p>
<p style="text-align: center">　　其数超江河　　具足度<a>佛法</a></p>
<p style="text-align: center">　　诸菩萨眷属　　皆建正觉道</p>
<p style="text-align: center">　　如是群英伦　　集会礼大圣</p>
<p style="text-align: center">　　具足满六十　　百千江河沙</p>
<p style="text-align: center">　　其数过于彼　　眷属无思想</p>
<p style="text-align: center">　　五百江河沙　　或四或三百</p>
<p style="text-align: center">　　或二百江河　　诸营从如是</p>
<p style="text-align: center">　　其限复殊此　　或五或复十</p>
<p style="text-align: center">　　一一诸眷属　　世尊大圣子</p>
<p style="text-align: center">　　斯众缘何来　　至于导师所</p>
<p style="text-align: center">　　或四三或二　　或一江河沙</p>
<p style="text-align: center">　　恒沙数各来　　伴侣悉善学</p>
<p style="text-align: center">　　甚多不可限　　除住空中者</p>
<p style="text-align: center">　　于亿百千劫　　不可卒合聚</p>
<p style="text-align: center">　　半江或三分　　或十或二十</p>
<p style="text-align: center">　　具足众立行　　明哲众菩萨</p>
<p style="text-align: center">　　俱住于空中　　其限不可量</p>
<p style="text-align: center">　　现别无彼此　　亿劫行清净</p>
<p style="text-align: center">　　又无量异部　　眷属不可议</p>
<p style="text-align: center">　　亿亿复超亿　　或有半亿者</p>
<p style="text-align: center">　　或十或二十　　五四三或二</p>
<p style="text-align: center">　　诸雄从眷属　　无能筹量者</p>
<p style="text-align: center">　　身各自修行　　寂寞乐等遵</p>
<p style="text-align: center">　　恬怕如虚空　　别来者无限</p>
<p style="text-align: center">　　犹如江河劫　　莫能有计者</p>
<p style="text-align: center">　　在精舍寂室　　各从其方来</p>
<p style="text-align: center">　　一切天神圣　　皆用尊故至</p>
<p style="text-align: center">　　诸菩萨雄猛　　何从忽见此</p>
<p style="text-align: center">　　谁为彼说经　　谁立于佛道</p>
<p style="text-align: center">　　为显何<a>佛教</a>　　建立何佛行</p>
<p style="text-align: center">　　细微各可敬　　普从四方来</p>
<p style="text-align: center">　　因明目神足　　大慧忽然现</p>
<p style="text-align: center">　　于羸旷世界　　能仁令充备</p>
<p style="text-align: center">　　仁贤诸菩萨　　伦党自然至</p>
<p style="text-align: center">　　从生出已来　　未见如斯变</p>
<p style="text-align: center">　　愿说其国土　　大圣哀尽名</p>
<p style="text-align: center">　　十方所从来　　各怀十八法</p>
<p style="text-align: center">　　吾未曾得见　　如斯等菩萨</p>
<p style="text-align: center">　　我为最胜子　　未曾见闻此</p>
<p style="text-align: center">　　今斯若干众　　能仁愿说行</p>
<p style="text-align: center">　　菩萨无数千　　百姟难可限</p>
<p style="text-align: center">　　诸亿千无量　　本为何所处</p>
<p style="text-align: center">　　诸菩萨勇猛　　志性不可量</p>
<p style="text-align: center">　　如是之等类　　大雄愿说之</p>
<p>　　尔时他方世界无央数亿百千姟诸如来至真等正觉。普从十方诣能仁如来劝说法者。各各坐于七宝树下师子之床。是诸如来侍者。各各见诸菩萨无量大会部部变化。从地踊出。各各住立自问其佛。此诸菩萨大士之等。从何所来。不可计量无有边际。时彼诸佛。各各告其侍者曰。诸族姓子。且待须臾有菩萨名弥勒。为能仁如来所授决。当逮无上正真道成最正觉。自问能仁。如尔所怪。佛为一一分别谊归。悉静一心而俱听之。尔时佛告弥勒大士。善哉阿逸。仁者所问极大微妙优奥难量。且听且听。今吾说之。一切菩萨及诸会者。普当坚固。强猛力势于无上意。当知如来。慧见无底。诸大圣立境界无量。<a>禅定</a>智慧所乐自恣。莫能宣畅而剖判说。方便兴化不可限量。时佛颂曰</p>
<p style="text-align: center">　　诸族姓子　　皆听佛道　　今吾所说</p>
<p style="text-align: center">　　慧柔和悦　　若明达者　　以为美香</p>
<p style="text-align: center">　　如来之慧　　不可思议　　皆当强意</p>
<p style="text-align: center">　　普存坚固　　各建立志　　一心平等</p>
<p style="text-align: center">　　大圣难值　　愍哀世间　　今当听受</p>
<p style="text-align: center">　　未曾有法　　佛当建立　　仁者诸党</p>
<p style="text-align: center">　　一切无得　　生狐疑心　　导师所诏</p>
<p style="text-align: center">　　令无有异　　其慧平等　　安隐无特</p>
<p style="text-align: center">　　安住所疗　　法甚深奥　　非心所思</p>
<p style="text-align: center">　　不可限量　　今当讲说　　无极因缘</p>
<p style="text-align: center">　　普共听之　　义何所趣</p>
<p>　　世尊叹已告弥勒曰。班宣一切。阿逸。欲知此诸菩萨大士众会无量不可思议各各从地而踊出者。昔所不见皆集忍界。吾始逮无上正真道成最正觉时。劝悦斯等立不退转。使成大道教授化立。族姓开士大士之众。处于下方而于其中。有所救护赞经讽诵。思惟禅定专察其归。欣然悦豫乐无为行。诸族姓子。志于恬惔不存远近。天上人间常应专修。转于法轮无为无会。好深<a>神通</a>法乐为乐。志愿精进求于佛慧。于时世尊而叹颂曰</p>
<p style="text-align: center">　　今此无数　　诸菩萨众　　不可思议</p>
<p style="text-align: center">　　无能限量　　造行亿数　　不可限劫</p>
<p style="text-align: center">　　殖积神足　　博问智慧　　吾悉劝诱</p>
<p style="text-align: center">　　于大圣道　　今佛一切　　皆授其决</p>
<p style="text-align: center">　　斯诸菩萨　　悉佛众子　　皆为住止</p>
<p style="text-align: center">　　于吾国土　　悉舍弃离　　诸所习地</p>
<p style="text-align: center">　　一切皆处　　闲居得度　　斯诸佛子</p>
<p style="text-align: center">　　所行无为　　精修学习　　奉遵上道</p>
<p style="text-align: center">　　斯聪哲者　　在于下方　　今日故来</p>
<p style="text-align: center">　　摄护国土　　昼夜精进　　无有逸慢</p>
<p style="text-align: center">　　积累<a>德行</a>　　分别佛道　　常行勤修</p>
<p style="text-align: center">　　立于慧力　　一切意坚　　而无限量</p>
<p style="text-align: center">　　志常勇猛　　思惟法典　　普悉是吾</p>
<p style="text-align: center">　　达清净子　　吾初逮成　　为佛道时</p>
<p style="text-align: center">　　在于城中　　若树无著　　则便讲演</p>
<p style="text-align: center">　　无上法轮　　劝立其志　　于尊佛道</p>
<p style="text-align: center">　　今佛所说　　至诚无漏　　闻佛叹咏</p>
<p style="text-align: center">　　皆当信之　　开化发起　　此诸群英</p>
<p style="text-align: center">　　从久曩来　　立尊正道</p>
<p>　　尔时弥勒大士。闻佛说彼菩萨之众。亿百千姟数难计会。心用愕如。怪未曾有。白世尊曰。云何大圣。处迦维罗卫释氏王宫为太子时。委国重位众女之娱。出适道场坐于树下。得无上正真道成最正觉。从来近近甫四十年。而所教化所度无量。乃复爰发诸佛境界。多所劝益所建权慧而不可议。今是菩萨大会之众。悉皆如来之所开导。部党部党众多无量。久修梵行殖众德本。供养无数百千诸佛。假使欲计成就已来劫数无限。弥勒又启。欲引微喻譬如士夫年二十五。首发美黑姿体鲜泽。被服璨丽端严殊妙。常怀恐惧见百岁子。其父谓言族姓子来。尔则我子。其百岁子谓二十五岁人是我之父。父则察知口自说言。是我之子。如是世尊。世俗之人所不信者。而令得信。佛亦如是。成佛未久。今有若干亿百千数。久修梵行长夜遵倚在于道慧。劝进现在无量之众。晓了坐定起立方便。成大神通聪明智慧。住于佛地习佛慧谊。于世希有建大圣力。世尊往古。亦复教化于斯品类。诱导建立于菩萨地。当成无上正真之道致诸正觉。悉行方便所作已办。今我以受信誓诚谛。探畅既往断析此谊。其唯如来。新学菩萨心怀犹豫。所不及知。如来灭后闻是经典。终不信也。以有犹豫不遵此法。亦不劝乐。当获罪衅。善哉世尊。现说此谊。其有狐疑于斯典者。当来末世诸学大乘。设使闻者令不沉吟。于是弥勒大士。于世尊前叹斯颂曰</p>
<p style="text-align: center">　　譬如有人　　现生老子　　能仁至圣</p>
<p style="text-align: center">　　弃国捐王　　生于城中　　而得佛道</p>
<p style="text-align: center">　　导师近尔　　布属鲜少　　今此诸乐</p>
<p style="text-align: center">　　不退转子　　无数亿劫　　行救大众</p>
<p style="text-align: center">　　神足之力　　住不可动　　学智慧强</p>
<p style="text-align: center">　　靡所不入　　今来至斯　　在所开通</p>
<p style="text-align: center">　　如水莲华　　悉无所著　　威神尊重</p>
<p style="text-align: center">　　志超于世　　住立恭肃　　一切叉手</p>
<p style="text-align: center">　　诸菩萨众　　如是色像　　为如之何</p>
<p style="text-align: center">　　谁当信此　　惟愿大圣　　加哀示现</p>
<p style="text-align: center">　　剖判分别　　如审谛谊　　譬如有人</p>
<p style="text-align: center">　　而为士夫　　年既幼少　　发美且黑</p>
<p style="text-align: center">　　其人年岁　　二十有五　　而能产生</p>
<p style="text-align: center">　　百岁之男　　养育澡洗　　随时衣食</p>
<p style="text-align: center">　　是我等父　　而为最胜　　一切世间</p>
<p style="text-align: center">　　无有信者　　幼稚年少　　而生斯子</p>
<p style="text-align: center">　　如是世尊　　我等无失　　无数菩萨</p>
<p style="text-align: center">　　如来集会　　心强智慧　　又无所畏</p>
<p style="text-align: center">　　无数亿劫　　所学审谛　　志怀明哲</p>
<p style="text-align: center">　　其目通达　　威神巍巍　　显现端正</p>
<p style="text-align: center">　　而勇意猛　　晓了法律　　为雄导师</p>
<p style="text-align: center">　　所见咨嗟　　而窜山岩　　静行无为</p>
<p style="text-align: center">　　如虚空界　　悉无所著　　禅定精进</p>
<p style="text-align: center">　　为安住子　　而心志求　　于此佛道</p>
<p style="text-align: center">　　而何所人　　当信此言　　若于导师</p>
<p style="text-align: center">　　灭度之后　　吾等于此　　而无狐疑</p>
<p style="text-align: center">　　佛前目睹　　则闻菩萨　　于是之处</p>
<p style="text-align: center">　　初学罔然　　将无菩萨　　归于恶道</p>
<p style="text-align: center">　　云何劝发　　化斯等伦　　惟愿世尊</p>
<p style="text-align: center">　　覼缕解决		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>正法华经如来现寿品第十五</h2>
<p>　　尔时世尊。普告菩萨大众。三举声诏。诸族姓子。悉当信佛诚谛至教。勿得犹豫。时会菩萨弥勒大士。具余之众咸皆叉手白世尊曰。惟愿大圣。分别说之。我等悉信如来所诏。诸菩萨白佛而亦至三。于是世尊。见诸菩萨三称劝助欲令佛说。佛告诸菩萨曰。谛听谛听。善思念之。佥曰受教。佛言。族姓子。如来建立如是色像无极之力。诸天龙神阿须伦世间人。各自知之各自念言。能仁世尊从释氏土。弃国捐王行至江边。就于道场坐于树下。逮得无上正真道成最正觉。又吾在昔从无数亿百千那术姟劫以来。已成至真等正觉矣。譬有无数五百千亿佛世界。所有土地满其中尘。若有士夫举取一尘。过于东方不可计会亿百千姟诸佛国土。乃着一尘。如是次取越尔所国土。复着一尘。如斯比类。取无数五百千亿佛界所有土地一切之尘。一一取布着诸佛国。悉令尘尽。于诸族姓子意中云何。有能计数此诸佛国。思惟筹算。宁知者乎。弥勒大会诸菩萨众悉白佛言。无能计者。天中天。所以者何。诸佛世界甚多无量不可思议。非心所及。假使一切声闻缘觉处贤圣慧。不能思惟知其数者。唯有世尊大圣之慧。乃能知耳。余无能及。正使我等不退转地诸菩萨。尚不能知。此诸佛世界不可限量。难得边际。于时世尊告大众曰。今吾宣布诏诸族姓子。如彼士夫取无数五百千亿佛界中尘。举一尘过于东方不可计会亿百千姟诸佛国土。乃着一尘。如是次。取越尔所国土复着一尘。如斯比类。取无央数五百千亿佛界所有土地一切之尘。一一取布着诸佛国。悉令尘尽。吾逮无上正真道成最正觉已来其劫之限。过于尔所尘数之劫。诸族姓子等。见吾于此忍界讲法。复在他方亿百千姟诸佛世界而示现。皆悉称吾为如来至真等正觉锭光如来。以诸伴党若干之数而现灭度。诸族姓子。吾以善权方便。演说经典。现无央数种种瑞应。又如来悉知一切群萌。往来进止诸原根本。悉观其心而随示现。各为名号亦不灭度而说泥洹。顺诸众生瑕秽<a>善恶</a>。则为解演若干种法。诸族姓子。见无数品心性各异。所行不同德本浅薄。多所坏破而不信乐。故为说言。告诸比丘。这度终始方今出家。成平等觉从来未久。甫乃逮得无上正真道成最正觉。又如来成佛已来甚久。故佛说言。得佛未久。所以者何。欲化众生故。诸可说经皆已度脱。所可讲诏自现其身。为一切故建示所行。皆为<a>天人</a>喜造罪福。以故如来诸所讲演。皆实至诚非是虚妄。如来皆见一切三界。随其化现亦无所行。亦复不生亦不周旋。亦不灭度不实不有。亦不本无不知不尔。亦无虚实亦不三界如来所行不见三处。如来普观一切诸法。在于某处不失诸法。一切所说至诚不虚。众生苦恼不可称限。行若干种志性各异。思想诸念各各差别。欲令众生殖众德本。故为分别说若干法。又如来所当作者皆悉作之。现这得佛。成平等觉已来大久。<a>寿命</a>无量常住不灭度。又如来不必初始所说。前过去世时行菩萨法。以为成就寿命限也。又如来得佛已来。复倍前喻。亿百千姟。然后乃于泥洹而般泥曰所以者何。为众生故而教化之。故而示<a>现行</a>来久远。为无德类离于福祚。为贫窭行着于爱欲。缠诸见网而自覆盖。驱驰不定。如来故为现。发忨忨疾获之想。不起懈怠难得之虑。如来善权告诸比丘。勤苦作行乃得佛道诚谛不虚。以诸众生从无央数亿百千姟。乃见如来。以其匆匆所作不当故。恇汲恇汲无宁息。故言法难值如来难遇闻见。是已怪之难及兴难遭想。悲喜孜孜知佛希有。便多发意。乐在闲居而行精进。这不见佛而怀渴仰。见如来已。欢喜稽首造众德本。其不灭度者教令灭度。开化黎庶。缘是如来出现。说经而宣斯言。诚谛不虚</p>
<p>　　譬如士夫而为医术。聪明智慧工巧难及。晓练方药知病轻重药所应疗。多有儿子若十至百。其医远行诸子皆在。不解谊理不别医药不识毒草。被病困笃皆服毒药。毒药发作闷愊反覆。父从远来。子在城中脑发邪想。父见诸子被病。起想这见父来。悉皆喜悦白言。父来。安隐甚善。我等自为食任信他言而服毒药。惟愿大人救济我命。时父见子遭苦恼患婉转在地。寻敕从人持大药来。药色甚好味美且香。和合众药与诸儿子而告之曰。速服上药甘香芬馥。假使诸子时服此药。其毒消灭病得瘳除。身体安隐气力康强。诸子不随颠倒【怡-台+龙】悷想者。见药嗅香。尝知其味。寻便服之。病即得愈毒药消灭。子性悷者。不肯服之。毒药除者。皆白父母。与我等药。病悉瘳愈。而蒙安隐。其邪想者。不肯服也。得见药色不憙香味。父医念言。今我此子愚冥不解。志性颠倒不肯服药。病不除愈或恐死亡。宁可以权饮诸子药。则设方便欲令速服。便告诸子。今我年老羸秽无力。如是当死。汝辈孚起。若吾命尽。可以此药多所疗治。服药节度汝等当学。假使厌病欲得安隐。宜服斯药。教诸子已舍诣他国。犹如终没。诸子闻父潜逝发哀。啼哭悲哀不能自胜。我等之父智慧聪明。慠不服药今者薨殪。兄弟狐露思慕殷勤。乃自克责存不顺教。甫便遵崇父之余业。谛观众药形色香味。自当攻疗不可轻戏。寻便服药深自消息。病即除愈。时父见子服药病愈。便复还现。佛语诸族姓子。如是医者善权方便。令子病愈。宁可诽谤。彼医所处为不审乎。诸菩萨白佛言。不也世尊。不也安住。佛言吾从无数不可计限亿百千劫。发无上正真道意勤苦无量每行权便。示现教化发起群生。其父医者。谓如来也。诸儿子者。谓五道生死人也。父他行而不在者。谓如来未出于世。诸子入城服毒药婉转者。谓在三界三毒所缚婉转五道不能自济。父闻来还。谓佛如来行大悲哀。见三界人。或流五趣不能自出。故现世间。广说经法开化黎庶服药病愈。谓发无上正真道意。立不退转无所从生。或得声闻缘觉乘。不至究竟。视药形色香味不肯服者。谓六十二见诸堕邪者。见父年老留药教子舍之去者。谓诸黎庶疑受道教。故现灭度。留诸经法以教后世。四辈<a>弟子</a>讽诵学问。思佛功德发大道意。或得罗汉或得缘觉。佛见如是复还出世。一切众生皆是吾子。诸族姓子。如来行权非徒虚妄。于是世尊。欲重解谊显扬其事。而叹颂曰</p>
<p style="text-align: center">　　不可思议　　亿百千劫　　欲得限量</p>
<p style="text-align: center">　　莫能知数　　得佛已来　　至尊大道</p>
<p style="text-align: center">　　常讲说经　　未曾休懈　　劝助发起</p>
<p style="text-align: center">　　无数菩萨　　皆建立之　　于佛道慧</p>
<p style="text-align: center">　　无数亿劫　　开道众生　　亿千姟数</p>
<p style="text-align: center">　　不可思议　　而为示现　　立于灭度</p>
<p style="text-align: center">　　以教化谊　　导利众生　　用权方便</p>
<p style="text-align: center">　　而现灭度　　故为众人　　演斯法典</p>
<p style="text-align: center">　　吾已自立　　一切黎庶　　分别群萌</p>
<p style="text-align: center">　　于彼之谊　　其心颠倒　　而不觉了</p>
<p style="text-align: center">　　欲立是等　　佛宣畅说　　设见于佛</p>
<p style="text-align: center">　　灭度之后　　以若干物　　而用供养</p>
<p style="text-align: center">　　又睹吾没　　愁悒忧戚　　若复见佛</p>
<p style="text-align: center">　　欢喜踊跃　　假使质直　　说至诚言</p>
<p style="text-align: center">　　众生之类　　朽弃身体　　然后如来</p>
<p style="text-align: center">　　合集众音　　能自示现　　显大佛道</p>
<p style="text-align: center">　　而于后世　　分别此语　　吾在于斯</p>
<p style="text-align: center">　　不为灭度　　比丘欲知　　佛权方便</p>
<p style="text-align: center">　　数数堪忍　　现寿于世　　及与异人</p>
<p style="text-align: center">　　眷属围绕　　因而宣扬　　于尊佛道</p>
<p style="text-align: center">　　诸贤得闻　　佛出世间　　又复导师</p>
<p style="text-align: center">　　余国灭度　　观察众生　　愁忧懊恼</p>
<p style="text-align: center">　　仓卒不见　　其身相好　　望想饥虚</p>
<p style="text-align: center">　　欲得见佛　　然后乃为　　分别经典</p>
<p style="text-align: center">　　不可思议　　亿百千劫　　吾常建立</p>
<p style="text-align: center">　　如此像谊　　佛来至于　　灵鹫之山</p>
<p style="text-align: center">　　自然床座　　无量姟数　　设使众生</p>
<p style="text-align: center">　　见是世界　　水火灾变　　劫烧天地</p>
<p style="text-align: center">　　当斯之时　　吾此佛土　　具足微妙</p>
<p style="text-align: center">　　柔软安雅　　歌舞戏笑　　无量安隐</p>
<p style="text-align: center">　　讲堂精舍　　楼阁室宅　　校饰庄严</p>
<p style="text-align: center">　　皆以七宝　　药草树木　　华实茂好</p>
<p style="text-align: center">　　自然雨华　　心华众色　　以散于佛</p>
<p style="text-align: center">　　及弟子上　　诸人皆坐　　馆室雷震</p>
<p style="text-align: center">　　或复好乐　　发道意者　　吾之国土</p>
<p style="text-align: center">　　建立常然　　余人有见　　劫如烧尽</p>
<p style="text-align: center">　　睹其世界　　火甚可异　　本以权便</p>
<p style="text-align: center">　　示现斯变　　如来咨嗟　　无央数亿</p>
<p style="text-align: center">　　佛之法尊　　其为若兹　　众生品类</p>
<p style="text-align: center">　　不肯听闻　　然而憙造　　殃衅之罪</p>
<p style="text-align: center">　　假使人民　　柔软中和　　其时佛兴</p>
<p style="text-align: center">　　出于人间　　已见世尊　　经法所诏</p>
<p style="text-align: center">　　则为显扬　　清净谊理　　佛来为人</p>
<p style="text-align: center">　　分别诫诲　　说斯所造　　往返之事</p>
<p style="text-align: center">　　假使如来　　久久而现　　然后乃为</p>
<p style="text-align: center">　　讲是经典　　吾智慧力　　圣达光明</p>
<p style="text-align: center">　　如是所见　　不为薄少　　前世所行</p>
<p style="text-align: center">　　无量劫数　　慈心之品　　平坦无求</p>
<p style="text-align: center">　　智慧明者　　无得狐疑　　弃捐犹豫</p>
<p style="text-align: center">　　勿怀结滞　　所当列露　　未曾班宣</p>
<p style="text-align: center">　　佛今散告　　无复余谊　　如医所建</p>
<p style="text-align: center">　　善权方便　　开阐分别　　示子方术</p>
<p style="text-align: center">　　现衰老死　　其身续存　　神变音声</p>
<p style="text-align: center">　　不终不始　　受诸等友　　而自由用</p>
<p style="text-align: center">　　世吼疗治　　众生之病　　开导痴騃</p>
<p style="text-align: center">　　令离愚冥　　而现泥洹　　亦不灭度</p>
<p style="text-align: center">　　何故殷勤　　欲得现已　　人常闇弊</p>
<p style="text-align: center">　　使意信乐　　以放逸故　　坠堕三处</p>
<p style="text-align: center">　　其心踊跃　　欲令觉了　　如来所诏</p>
<p style="text-align: center">　　常以知时　　为其众生　　而行智慧</p>
<p style="text-align: center">　　以何方便　　而受道法　　何因令获</p>
<p style="text-align: center">　　从<a>佛经</a>教</p>
<p>　　世尊说是如来寿限时。则无央数不可思议众生。皆获利谊<a>解脱</a>至道</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>