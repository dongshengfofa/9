<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大方广佛华严经 第二十五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大方广佛华严经 第二十五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>大方广佛华严经</a> 第二十五卷</strong></p>
<p style="text-align: left">
	　　罽宾国<a>三藏</a>般若奉诏译</p>
<p style="text-align: left">
	　　入不思议<a>解脱</a>境界<a>普贤行愿品</a></p>
<p style="text-align: left">
	　　尔时夜神。告善财言。善男子。如汝所问。从几时来。发菩提心。修<a>菩萨</a>行。如是之义。我承佛力。当为汝说。善男子。菩萨智轮。寂静<a>圆满</a>。远离一切分别境界。不可以<a>生死</a><a>妄想</a>之中长短染净广狭多少。如是诸劫。分别显示。开悟众生。何以故。菩萨智轮。本性清净。离一切分别网。超一切障碍山。随所应化而普照故。善男子。譬如日轮体无昼夜。但出时名昼。没时名夜。菩萨智轮亦复如是。无有分别。亦无三世。但随<a>世间</a>及菩萨智轮威德力故。于无别中建立差别。<a>教化</a>众生。言其止住前劫后劫染净多少。善男子。譬如日轮住阎浮空。其影悉现一切净宝及以河海池沼器物诸净水中。一切众生莫不目见。而彼日轮不来至此。菩萨净智圆满日轮。亦复如是。出诸有海。住佛实法。寂静空中。无有所依。但为化度诸众生故。而于诸趣。随类受生。实不生死。亦无染着。无长短劫诸想分别。何以故。菩萨究竟离心想。见一切颠倒。得真寂见。见法实性。知诸世间如梦如幻<a>无我</a>无人。但以大悲大愿力故。放无垢光广大圆满。现众生前教化调伏。善男子。譬如船师常以大船。于河流中。不依此岸。不着<a>彼岸</a>。不住中流。而度众生。无有休息。菩萨摩诃萨。亦复如是。以波罗蜜船。于生死流中。不厌生死。不取<a>涅槃</a>。不住中流。而度众生。达于彼岸。无有休息。虽于无量无数劫中。常勤精进。修菩萨行。教化众生。未曾分别劫数长短。善男子。如太<a>虚空</a>。一切世界于中成坏而无分别。本性清净。无染无乱。无碍无厌。非长非短。尽未来劫。持一切刹。菩萨摩诃萨。亦复如是。以等虚空界广大深心。起大愿风轮。摄诸众生。令离恶道生诸善趣。悉令安住一切智地。灭诸烦恼生死苦缚。而无忧喜疲厌之心。善男子。如幻化人。虽复具足一切色身。肢体圆满。而无入息及以出息寒热饥渴忧喜生死十种之事。菩萨摩诃萨。亦复如是。以如幻智平等法身。现众色相。于诸有趣。住无量劫。教化众生。于生死中一切境界。亦无十事所谓无欣。无厌。无爱。无恚。无苦。无乐。无取。无舍。无安。无怖。善男子。菩萨智慧。虽复如是甚深难测。我当承佛威神之力。为汝解说。令未来世诸菩萨等。满足种种广大愿门。成就增长种种诸力</p>
<p style="text-align: left">
	　　善男子。乃往古世。过世界海极微尘数劫。有世界。名宝光明。劫名妙光。于其劫中。有一万佛。出兴于世。其最初佛。号法轮大声虚空云灯王如来应正等觉。十号圆满。彼四天下阎浮提中。有一王都。名一切爱乐宝庄严。城东不远。有一大林。名曰妙光。于彼林中。有菩提树名宝拘苏摩华云。于其树下。有师子座。名毗卢遮那摩尼王莲<a>华藏</a>。时彼如来。于此座上。成阿耨多罗三藐三菩提。满一百年。坐于最胜菩提道场。为诸菩萨诸天世人。及阎浮提宿植善根已成熟者。演说<a>正法</a>。是时国王。名曰胜光。时世人民寿一万岁。其中多有杀盗。淫佚。妄言。绮语。离间。粗恶。贪嗔。邪见。不孝父母。不敬<a>沙门</a><a>婆罗门</a>等。如是诸恶。增长炽盛。时王为欲调伏彼等恶法众生。令住十善。广大成就。造立囹圄。枷锁禁闭。无量众生。于中受苦。王有太子。名能胜性。端正殊特。人所喜见。最胜清净。妙色圆满。具二十八大人之相。处自宫中。采女围绕。遥闻狱囚楚毒音声。心怀伤愍。从宫殿出。入牢狱中。见诸罪人。杻械枷锁。递相连系。置幽闇处或以火炙。或以烟熏。或被榜笞。或遭膑割。裸形乱发。饥渴羸瘦。筋断骨现。号叫苦剧。太子见已。心生悲愍。发起利益救护之心。以<a>无畏</a>声。安慰之言。汝莫忧恼。汝勿愁怖。我当令汝悉得解脱。便诣王所。而白王言。狱中罪人。苦毒难处。愿垂宽宥。施以无畏。时王即集五百大臣。而问之言。是事云何。诸臣答言。彼罪人者。私窃官物。谋夺王位。盗入宫闱。罪应刑戮。不宜宽恕以乱王法。有哀救者。罪亦当死。时彼太子。闻是语已。悲心转切。语大臣言。如汝所说但放罪人。所有苦事。我悉代受。随其所应可以治我。我为彼等苦恼系缚一切众生得解脱故。粉身殁命。无所顾惜。要令罪人皆得免离。何以故。若我不救此等众生令解脱者。云何能救<a>三界</a>牢狱诸苦众生。一切众生在三界中。为诸贪爱之所系缚。入于种种黑闇稠林。愚痴所蔽。贫无功德。堕诸恶趣。身形鄙陋。诸根放逸。其心迷惑。不求出道。失智慧光。乐着三有。断诸福德。灭诸智慧。种种烦恼浊乱其心。住苦牢狱。入魔罥网。生老病死忧悲恼害。如是诸苦。常所逼迫。我当云何令彼解脱。是故应舍一切珍财眷属妻子。乃至身命。而救拔之。令彼狱囚而得离苦。时诸大臣。闻是语已。共诣王所。悉举其手。高声唱言。大王当知。如太子意。毁坏王法。祸及万人。若王爱念。不速治责。王之宝祚。亦不久立。王闻此言。赫然大怒。令诛太子及诸罪人。王后闻之。愁忧号哭。毁形降服。尘土坌身。与千采女及诸眷属。驰诣王所。举体投地。顶礼王足。俱白王言。唯愿大王。慈恕太子。赐其余命。王即回意。语太子言。此诸狱囚。罪在难赦。故我敕汝。莫救罪人。若救罪人。必当杀汝。尔时太子。为欲开发广大心故。为欲专求一切智故。为欲利益诸众生故。为以大悲普救摄故。其心坚固无有退怯。复白王言。愿恕彼罪身当受戮。王言随意。尔时王后。既见太子。悲救决定。复白王言。愿听太子半月行施。恣意修福。然后就戮。王即听许。是时王后。眷属妃嫔。蒙王许已。悲喜交集。不自胜任。时都城北。有一大园。名曰日光。曾是往古诸仙施场。太子诣彼。设大施会。须食与食。须衣与衣。乃至车乘。华鬘璎珞。涂香末香。幢幡宝盖。及余种种宝庄严具。随有所求靡不周给。经半月已。于最后日。国王群臣。后妃采女。长者<a>居士</a>。城邑人众。及诸外道。悉来集会。时法轮大声虚空云灯王如来。知诸众生调伏时至。即与大众。诣此施场。所谓天王围绕。龙王供养。夜叉王守护。乾闼婆王赞叹。阿修罗王曲躬顶礼。迦楼罗王以清净心散诸宝华。紧那罗王<a>欢喜</a>爱敬歌咏劝请。摩睺罗伽王一心观察瞻仰尊颜。与此众俱入彼大会。尔时太子。及诸大众。遥见如来相好端严。诸根寂定。如调顺象。心无垢浊。如清净池威德<a>自在</a>。如大龙王。现大<a>神通</a>。示大自在。种种相好。庄严其身。放大光明。普照世界。一切毛孔。出香焰云震动十方无量佛刹。出兴一切庄严具云。普雨一切诸庄严具。以佛威神功德之力。一切众生见者心净。增长欢喜销灭烦恼。尔时太子。及诸大众。既见如来种种威力。心意清净。踊跃无量。即于佛前。五体投地。顶<a>礼佛</a>足。安施最胜清净床座。合掌恭敬。而白佛言。善来<a>世尊</a>。善来善逝。唯愿哀愍。摄受于我。处于此座。以佛神力。净居诸天。即变此座。为香摩尼宝莲华藏师子之座。佛坐其上。诸菩萨众。各各就座。周匝围绕。眷属庄严。时彼会中。一切众生。因见如来。患苦销灭。垢障咸除。身器清净。堪受圣法。尔时能胜性太子。见彼人天一切世主国王大臣长者居士。乃至所有童男童女。诸外道等。众会集已。普遍观察。偏袒右肩。右膝着地。合掌恭敬。一心观佛。以偈赞曰</p>
<p style="text-align: left">
	　　梵释八部五通仙　　种种辩才同赞佛</p>
<p style="text-align: left">
	　　我以微力今随赞　　如蜂随于妙翅飞</p>
<p style="text-align: left">
	　　融金色相青莲眼　　销殄魔军过失除</p>
<p style="text-align: left">
	　　威仪严净德充盈　　十力智光恒普照</p>
<p style="text-align: left">
	　　住真寂乐无明尽　　能除欲醉断邪因</p>
<p style="text-align: left">
	　　截诸爱网利群生　　十力智光恒普照</p>
<p style="text-align: left">
	　　日光天子出现时　　虽能与世为明导</p>
<p style="text-align: left">
	　　种种惑乱蔽其心　　佛日自他无不照</p>
<p style="text-align: left">
	　　雪山住世自在魔　　龙为璎珞兽皮服</p>
<p style="text-align: left">
	　　常为女色之所昏　　十力智光恒普照</p>
<p style="text-align: left">
	　　月光天子耀世间　　净空列宿为严饰</p>
<p style="text-align: left">
	　　种种惑乱覆其心　　佛月自他无不照</p>
<p style="text-align: left">
	　　青莲华眼那罗延　　除灭修罗能变化</p>
<p style="text-align: left">
	　　随眠昏醉如胎藏　　十力智光恒普照</p>
<p style="text-align: left">
	　　帝释手执金刚杵　　威德能碎阿修罗</p>
<p style="text-align: left">
	　　常为女色昏醉心　　十力智光恒普照</p>
<p style="text-align: left">
	　　力贤三十三天主　　威势能破修罗军</p>
<p style="text-align: left">
	　　由昏欲箭中其心　　十力智光恒普照</p>
<p style="text-align: left">
	　　犀牛婆薮蚁楼仙　　五通神力无能制</p>
<p style="text-align: left">
	　　贪欲愚痴常醉心　　十力智光恒普照</p>
<p style="text-align: left">
	　　胜论数论意仙等　　一切外道常所宗</p>
<p style="text-align: left">
	　　痴网所缠坠欲泥　　十力智光恒普照</p>
<p style="text-align: left">
	　　说四围陀立世界　　八面四臂胜身天</p>
<p style="text-align: left">
	　　种种无明常自昏　　十力智光恒普照</p>
<p style="text-align: left">
	　　邪天爱欲无惭耻　　那延好杀无愧心</p>
<p style="text-align: left">
	　　鬼母血食害牛羊　　频那甘酒常昏醉</p>
<p style="text-align: left">
	　　唯有如来恒住世　　智眼常明如日光</p>
<p style="text-align: left">
	　　众生痴闇覆其心　　不见善逝常迷没</p>
<p style="text-align: left">
	　　我于善逝非亲属　　于诸异道亦非怨</p>
<p style="text-align: left">
	　　异道既非夺我财　　如来亦不与珍宝</p>
<p style="text-align: left">
	　　但以世尊清净语　　决定利益无怨亲</p>
<p style="text-align: left">
	　　涤除妄垢显心源　　故我归依无等者</p>
<p style="text-align: left">
	　　能尽未来一切劫　　利安一切诸众生</p>
<p style="text-align: left">
	　　拔苦与乐无懈心　　故我顶礼慈悲者</p>
<p style="text-align: left">
	　　瞻睹如来寂静月　　或起深信或生疑</p>
<p style="text-align: left">
	　　或敬或慢或怀忧　　究竟皆同解脱果</p>
<p style="text-align: left">
	　　佛开广大青莲眼　　妙相庄严功德身</p>
<p style="text-align: left">
	　　人天共赞不能量　　譬若万流归大海</p>
<p style="text-align: left">
	　　我此舌根少称赞　　所生微分妙善根</p>
<p style="text-align: left">
	　　普施法界诸众生　　愿证法身成正觉</p>
<p style="text-align: left">
	　　尔时法轮大声虚空云灯王如来。知此太子及彼会中一切众生。堪受圣化。以圆满音。说修多罗。名普照圆满。因令诸众生随类各解。时彼会中。有八十那由他众生。远尘离垢。于诸法中。得净<a>法眼</a>。无量那由他众生。得无学地。十千众生。住大乘道。入普贤行。成满大愿。是时十方各百佛刹极微尘数众生。于大乘中。心得调伏。无量世界。种种佛刹。一切众生。免离恶趣。复过算数无量众生。生于天上。能胜性太子。即于此时。得此菩萨普化众生令生善根解脱门</p>
<p style="text-align: left">
	　　善男子。尔时太子。岂异人乎。我身是也。我因往昔起大悲心。舍身命财。一切眷属。乃至人间安乐<a>寿命</a>。救彼狱中受苦系缚一切众生。皆令解脱。开门大施。心无障碍。供养于佛。令生欢喜。发菩提心。得此解脱。善男子。我于尔时。但为利益一切众生不着三界。心无依止。不求果报。无所希望。不贪世间。一切名称。不欲自赞轻毁于他不恋一切世间财宝。于所行施。离有相心。于诸世间种种境界。无所贪染。无所怖畏。但唯爱乐如来境界。净菩提心。心性坚固犹若金刚。成就众生。勤求匪懈。以大悲力。灭众生苦。以如来力。开发内心。观察菩萨诸清净行。庄严大乘出要之道。常乐观察一切智门。修诸苦行。得此解脱善男子。于意云何。彼时五百大臣。于胜光王作不善语。欲害我者。岂异人乎。今提婆达多等五百徒党恶<a>比丘</a>是。是诸人等。蒙<a>佛教</a>化。调伏成熟。皆已授与阿耨多罗三藐三菩提记。于未来世。过须弥山极微尘数劫。尔时有劫。名善光明。世界名宝光。于中成佛。其五百佛。次第兴世。最初如来。号曰大悲。第二名<a>饶益</a>一切众生愿月王。第三名大悲师子。第四名利益一切世间乃至最后。名曰医王。虽彼诸佛大悲平等。然为调伏诸众生故。种种国土功德庄严。种族父母。受生诞生在家<a>出家</a>。修菩萨道。往诣道场。降伏魔军。成等正觉。转正法轮。说修多罗。语言音声。显示神通。现大威力。光明众会。寿命法住。及其名号。各各差别。善男子。彼诸罪人。我所救者。即拘留孙等贤劫千佛是。尔时百万阿僧祇诸大菩萨。见彼如来无边威力。发阿耨多罗三藐三菩提心者。今于十方一切世界。行菩萨行。修习增长。如是菩萨。普化众生。令生善根解脱者是。时胜光王。今萨遮尼干子大论师是。时王夫人内宫采女。及诸眷属。即彼尼干六万<a>弟子</a>。与师俱来。建大论幢。共佛论议。悉降伏之与授阿耨多罗三藐三菩提记者是。此诸人等。皆当作佛。种种佛刹。种种庄严。劫数名号。各各差别。善男子。我于尔时。救彼罪人。令解脱已。父母听我。舍离国土。妻子财宝。一切眷属。于法轮大声虚空云灯王如来所。出家学道。于千岁中。净修梵行。即得成就百亿三昧门。百亿陀罗尼门。百亿神通门。百亿菩萨大法藏。能生百亿求一切智精进门。净治百亿安忍门。增长百亿思惟心。成就百亿菩萨力。深入百亿菩萨种智门。出生百亿般若波罗蜜门。得百亿十方诸佛现前门。具百亿菩萨大愿门。成就圆满如是法已。于念念中。十方各照百亿佛刹。于念念中。十方各游百亿佛刹。于念念中。忆念十方一切世界前后际劫百亿诸佛。于念念中。能知十方一切世界百亿诸佛大变化海。于念念中。能见十方百亿佛刹所有众生。种种趣类。随业所受。生时死时。善趣恶趣。好色恶色。其诸众生种种心行。种种欲乐。种种心性。种种<a>根器</a>。种种业习。种种出生。种种相续。种种成就。可调伏时。皆悉明了。善男子。我于尔时。命终之后。还复于彼阎浮提中。作转轮王。彼法轮大声虚空云灯王如来。般涅槃后。次即于此。值虚空高胜吉祥王如来。承事供养。令生欢喜。次为帝释。即此道场。值释梵主藏王如来。亲近供养。令生欢喜。次为夜摩天王。即于此界。值大地威德吉祥山如来。亲近供养。令生欢喜。次为兜率天王。即于此界。值法轮光明大声王如来。亲近供养。令生欢喜。次为妙变化天王。即于此界。值虚空智灯王如来。亲近供养。令生欢喜。次为他化自在天王。即于此界。值无能坏威力幢王如来。亲近供养。令生欢喜。次为阿修罗王。即于此界。值一切法音王如来。亲近供养。令生欢喜。次为大梵天王。即于此界。值普现变化影像法音王如来。亲近供养。令生欢喜。善男子。此宝光明世界妙光劫中。有一万佛。出兴于世。我皆亲近。一一承事。恭敬供养。令生欢喜。次复有劫。名曰日光。于彼劫中。有十万佛出兴于世。最初如来。名妙相好吉祥山。我时为王。名曰大慧。于彼如来。承事供养。令生欢喜。次有佛出。名圆满肩。我为居士。亲近供养。令生欢喜。次有佛出。名无垢童子。我为辅臣。亲近供养。令生欢喜。次有佛出。名勇猛持。我为阿修罗王。亲近供养。令生欢喜。次有佛出。名为妙光。我为山神。亲近供养。令生欢喜。次有佛出。名须弥相。我为树神。亲近供养。令生欢喜。次有佛出。名离垢臂。我为商主。亲近供养。令生欢喜。次有佛出。名师子游步。我为城神。亲近供养。令生欢喜。次有佛出。名天王宝髻。我为毗沙门天王。亲近供养。令生欢喜。次有佛出。名法高称。我为乾闼婆王。亲近供养。令生欢喜。次有佛出。名普光明冠。我为鸠槃茶王。亲近供养。令生欢喜。善男子。于彼劫中。此十如来。而为上首。如是次第。十万如来。皆悉供养。善男子。此世界中。次复有劫。名妙莲华。有六十亿如来。出兴于世。我常于此。受种种身。以种种威仪。往诣于彼一一佛所。亲近承事。以种种资具。恭敬供养。令生欢喜。教化调伏无量众生。令其成熟阿耨多罗三藐三菩提心。我又于彼一一佛所。得种种三昧门。种种陀罗尼门。种种神通门。种种辩才门。种种一切智门。种种法明门。种种智慧门。照种种十方海。入种种佛刹海。见种种诸佛海。显示甚深。普遍建立。清净成就增长广大。如于此妙莲华劫中。亲近供养。尔所诸佛。令生欢喜。于一切处。一切世界海极微尘数劫。所有如来。出兴于世。亲近供养。令生欢喜。一一如来。演说妙法。我皆听闻。闻已信受。守护忆持。为他广说。教化成熟一切众生。亦复如是。如是一切诸如来所。皆悉修习此解脱门。复得无量解脱方便。尔时守护一切众生大愿精进力勇健光明主夜神。欲重宣此解脱门义。即为善财。而说偈言</p>
<p style="text-align: left">
	　　汝发大心为世日　　问我难思解脱门</p>
<p style="text-align: left">
	　　我承佛力为汝说　　汝应一心而谛听</p>
<p style="text-align: left">
	　　往昔无边广大劫　　过于刹海极微数</p>
<p style="text-align: left">
	　　彼时刹号宝光明　　其中有劫名妙光</p>
<p style="text-align: left">
	　　于此妙光大劫中　　一万如来出兴世</p>
<p style="text-align: left">
	　　我皆亲近而供养　　从其修习此解脱</p>
<p style="text-align: left">
	　　时有王都名喜严　　纵广宽平极殊丽</p>
<p style="text-align: left">
	　　杂业众生所居住　　或心清净或作恶</p>
<p style="text-align: left">
	　　彼时有王名胜光　　恒以正法御群生</p>
<p style="text-align: left">
	　　太子名为能胜性　　形体端严备众相</p>
<p style="text-align: left">
	　　尔时幽系无量人　　犯王教令当受戮</p>
<p style="text-align: left">
	　　太子见已生悲愍　　上启于王请宽宥</p>
<p style="text-align: left">
	　　王集群臣议所应　　咸言太子危王国</p>
<p style="text-align: left">
	　　如是罪人应就戮　　如何悉救令除免</p>
<p style="text-align: left">
	　　时胜光王语太子　　汝救彼罪自当受</p>
<p style="text-align: left">
	　　太子哀念情转深　　誓救众生无退怯</p>
<p style="text-align: left">
	　　时王夫人采女等　　俱来王所白王言</p>
<p style="text-align: left">
	　　愿放太子半月中　　布施众生作功德</p>
<p style="text-align: left">
	　　时王闻已即听许　　设大施会济贫乏</p>
<p style="text-align: left">
	　　一切众生靡不臻　　随有所求咸给与</p>
<p style="text-align: left">
	　　如是半月日云满　　太子就戮时将至</p>
<p style="text-align: left">
	　　大众百千万亿人　　同时瞻仰俱号泣</p>
<p style="text-align: left">
	　　佛知众会根将熟　　慈悲来此化群生</p>
<p style="text-align: left">
	　　显现神变大庄严　　靡不亲近而恭敬</p>
<p style="text-align: left">
	　　佛以圆音方便说　　法灯普照修多罗</p>
<p style="text-align: left">
	　　无量众生意调伏　　悉蒙与授菩提记</p>
<p style="text-align: left">
	　　太子闻法生欢喜　　发兴无上正觉心</p>
<p style="text-align: left">
	　　誓愿承事于如来　　普为众生作依处</p>
<p style="text-align: left">
	　　自此出家依佛住　　<a>修行</a>一切种智道</p>
<p style="text-align: left">
	　　尔时便得此解脱　　大悲广济诸群生</p>
<p style="text-align: left">
	　　于中住止经劫海　　谛观诸法真实性</p>
<p style="text-align: left">
	　　常于<a>苦海</a>救众生　　精勤修习菩提道</p>
<p style="text-align: left">
	　　劫中所有诸佛现　　悉皆承事无有余</p>
<p style="text-align: left">
	　　咸以清净信解心　　听闻持护所<a>说法</a></p>
<p style="text-align: left">
	　　次于佛刹极微数　　无量无边诸劫海</p>
<p style="text-align: left">
	　　所有诸佛现世间　　一一供养皆如是</p>
<p style="text-align: left">
	　　我念昔为太子时　　见诸众生系囹圄</p>
<p style="text-align: left">
	　　誓愿舍身而救彼　　因其证此解脱门</p>
<p style="text-align: left">
	　　经于佛刹极微数　　广大劫海常修习</p>
<p style="text-align: left">
	　　念念令其得增长　　成就无边巧方便</p>
<p style="text-align: left">
	　　彼中所有诸如来　　我悉得见蒙开悟</p>
<p style="text-align: left">
	　　令我增明此解脱　　及以种种方便力</p>
<p style="text-align: left">
	　　我于无量千亿劫　　学此难思解脱门</p>
<p style="text-align: left">
	　　诸<a>佛法</a>海无有边　　我悉一时能普饮</p>
<p style="text-align: left">
	　　十方所有一切刹　　其身普入无所碍</p>
<p style="text-align: left">
	　　三世种种国土名　　念念了知皆悉尽</p>
<p style="text-align: left">
	　　三世所有诸佛海　　一一明见尽无余</p>
<p style="text-align: left">
	　　亦能示现其身相　　普诣于彼如来所</p>
<p style="text-align: left">
	　　复于十方一切刹　　一切诸佛导师前</p>
<p style="text-align: left">
	　　普雨一切庄严云　　供养一切无上觉</p>
<p style="text-align: left">
	　　复以无边大问海　　启请一切诸世尊</p>
<p style="text-align: left">
	　　彼佛所兴妙法云　　皆悉受持无忘失</p>
<p style="text-align: left">
	　　复于十方无量刹　　一切如来众会前</p>
<p style="text-align: left">
	　　坐于众妙庄严座　　示现种种神通力</p>
<p style="text-align: left">
	　　复于十方无量刹　　示现种种诸神变</p>
<p style="text-align: left">
	　　一身示现无量身　　无量身中现一身</p>
<p style="text-align: left">
	　　复于一一毛孔中　　悉放无数大光明</p>
<p style="text-align: left">
	　　各以种种巧方便　　除灭众生烦恼火</p>
<p style="text-align: left">
	　　复于一一毛孔中　　出现无量<a>化身</a>云</p>
<p style="text-align: left">
	　　充满十方诸世界　　普雨法雨济群品</p>
<p style="text-align: left">
	　　十方一切诸菩萨　　入此难思解脱门</p>
<p style="text-align: left">
	　　悉尽未来诸刹劫　　安住修行菩萨行</p>
<p style="text-align: left">
	　　随诸心乐为说法　　令彼皆除邪见网</p>
<p style="text-align: left">
	　　示以天道及二乘　　乃至如来一切智</p>
<p style="text-align: left">
	　　一切众生受生处　　示现无边种种身</p>
<p style="text-align: left">
	　　悉同其类现众像　　普应其心而说法</p>
<p style="text-align: left">
	　　若有得此解脱门　　则住无边功德海</p>
<p style="text-align: left">
	　　譬如刹海极微数　　不可思议无有量</p>
<p style="text-align: left">
	　　善男子。我唯知此菩萨普化众生。令生善根解脱门。如诸菩萨摩诃萨。超诸世间。现诸趣身。慧眼明彻。永离痴翳。不住攀缘。无有障碍。了达一切诸法自性。除灭众生无明黑闇。善能观察一切诸法。善巧方便。微细思惟。得无我智。证无我法。教化调伏一切众生。恒无休息。心常安住无二法门。于三宝境。得不坏信。究竟了知诸行生灭。善说三世清净实际。普入一切诸言辞海。而我云何。能知能说彼功德海。彼勇猛智。彼心行处。彼三昧境。彼解脱力。彼自在门。彼神通事。善男子。此阎浮提从菩提树。恒河西北。迦毗罗城。有一园林。名岚毗尼。彼园有神。名妙威德圆满爱敬。汝诣彼问。菩萨云何修菩萨行。生如来家。为无尽灯。光明照世。尽未来劫。难行能行。而无厌倦。时善财童子。头面礼敬彼夜神足。绕无数匝。殷勤瞻仰。一心恋慕。辞退而去</p>
				</div></div><hr><script charset='utf-8' src='../../js/footer.js'></script></body></html>