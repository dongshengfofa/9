<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，文殊师利发愿经 第296部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>文殊师利发愿经 第296部</center></div><div class='fo'><center>经文出处:来自无量光明网</center><br/><br>
<p style="text-align: center"><strong><img alt="文殊师利发愿经 第296部" src="./images/文殊师利发愿经 第296部0.png" style="" title="文殊师利发愿经 第296部"  class="lazy" /></strong></p>
<p><strong>　　东晋<a>天竺</a><a>三藏</a><a>佛陀</a>跋陀罗译</strong></p>
<p style="text-align: center">　　身口意清净　　除灭诸垢秽</p>
<p style="text-align: center">　　一心恭敬礼　　十方三世佛</p>
<p style="text-align: center">　　普贤愿力故　　悉睹见诸佛</p>
<p style="text-align: center">　　一一如来所　　一切刹尘礼</p>
<p style="text-align: center">　　于一微尘中　　见一切诸佛</p>
<p style="text-align: center">　　<a>菩萨</a>众围绕　　法界尘亦然</p>
<p style="text-align: center">　　以众妙音声　　宣扬诸最胜</p>
<p style="text-align: center">　　无量功德海　　不可得穷尽</p>
<p style="text-align: center">　　以普贤行力　　无上众供具</p>
<p style="text-align: center">　　供养于十方　　三世一切佛</p>
<p style="text-align: center">　　以妙香华鬘　　种种诸伎乐</p>
<p style="text-align: center">　　一切妙庄严　　普供养诸佛</p>
<p style="text-align: center">　　我以贪恚痴　　造一切恶行</p>
<p style="text-align: center">　　身口意不善　　悔过悉除灭</p>
<p style="text-align: center">　　一切众生福　　诸声闻缘觉</p>
<p style="text-align: center">　　菩萨及诸佛　　功德悉<a>随喜</a></p>
<p style="text-align: center">　　十方一切佛　　初成等正觉</p>
<p style="text-align: center">　　我令悉劝请　　转无上法轮</p>
<p style="text-align: center">　　示现<a>涅槃</a>者　　合掌恭敬请</p>
<p style="text-align: center">　　住一切尘劫　　安乐诸群生</p>
<p style="text-align: center">　　我所集功德　　回向施众生</p>
<p style="text-align: center">　　究竟菩萨行　　逮无上菩提</p>
<p style="text-align: center">　　悉供养过去　　现在十方佛</p>
<p style="text-align: center">　　愿未来<a>世尊</a>　　速成菩提道</p>
<p style="text-align: center">　　普庄严十方　　一切诸佛刹</p>
<p style="text-align: center">　　如来坐道场　　菩萨众充满</p>
<p style="text-align: center">　　令十方众生　　除灭诸烦恼</p>
<p style="text-align: center">　　深解真实义　　常得安乐住</p>
<p style="text-align: center">　　我修菩萨行　　成就<a>宿命</a>智</p>
<p style="text-align: center">　　除灭一切障　　永尽无有余</p>
<p style="text-align: center">　　悉远离<a>生死</a>　　诸魔烦恼业</p>
<p style="text-align: center">　　犹日处<a>虚空</a>　　莲花不着水</p>
<p style="text-align: center">　　遍行游十方　　<a>教化</a>诸群生</p>
<p style="text-align: center">　　除灭恶道苦　　具足菩萨行</p>
<p style="text-align: center">　　虽随顺<a>世间</a>　　不舍菩萨道</p>
<p style="text-align: center">　　尽未来际劫　　具修普贤行</p>
<p style="text-align: center">　　若有同<a>行者</a>　　愿常集一处</p>
<p style="text-align: center">　　身口意善业　　皆悉令同等</p>
<p style="text-align: center">　　若遇善知识　　开示普贤行</p>
<p style="text-align: center">　　于此菩萨所　　亲近常不离</p>
<p style="text-align: center">　　常见一切佛　　菩萨众围绕</p>
<p style="text-align: center">　　尽未来际劫　　悉恭敬供养</p>
<p style="text-align: center">　　守护诸<a>佛法</a>　　赞叹菩萨行</p>
<p style="text-align: center">　　尽未来劫修　　究竟普贤道</p>
<p style="text-align: center">　　虽在生死中　　具无尽功德</p>
<p style="text-align: center">　　智慧巧方便　　诸三昧<a>解脱</a></p>
<p style="text-align: center">　　一一微尘中　　见不思议刹</p>
<p style="text-align: center">　　于一一刹中　　见不思议佛</p>
<p style="text-align: center">　　见如是十方　　一切世界海</p>
<p style="text-align: center">　　一一世界海　　悉见诸佛海</p>
<p style="text-align: center">　　于一言音中　　具一切妙音</p>
<p style="text-align: center">　　一一妙音中　　具足最胜音</p>
<p style="text-align: center">　　甚深智慧力　　入无尽妙音</p>
<p style="text-align: center">　　转三世诸佛　　清净<a>正法</a>轮</p>
<p style="text-align: center">　　一切未来劫　　悉能作一念</p>
<p style="text-align: center">　　三世一切劫　　悉为一念际</p>
<p style="text-align: center">　　一念中悉见　　三世诸如来</p>
<p style="text-align: center">　　亦普分别知　　解脱及境界</p>
<p style="text-align: center">　　于一微尘中　　出三世净刹</p>
<p style="text-align: center">　　一切十方尘　　庄严刹亦然</p>
<p style="text-align: center">　　悉见未来佛　　成道转法轮</p>
<p style="text-align: center">　　究竟佛事已　　示现入涅槃</p>
<p style="text-align: center">　　神力遍游行　　大乘力普门</p>
<p style="text-align: center">　　慈力覆一切　　行力功德满</p>
<p style="text-align: center">　　功德力清净　　智慧力无碍</p>
<p style="text-align: center">　　三昧方便力　　逮得菩提力</p>
<p style="text-align: center">　　清净善业力　　除灭烦恼力</p>
<p style="text-align: center">　　坏散诸魔力　　具普贤行力</p>
<p style="text-align: center">　　严净佛刹海　　度脱众生海</p>
<p style="text-align: center">　　分别诸业海　　穷尽智慧海</p>
<p style="text-align: center">　　清净诸行海　　满足诸愿海</p>
<p style="text-align: center">　　悉见诸佛海　　我于劫海行</p>
<p style="text-align: center">　　三世诸佛行　　及无量大愿</p>
<p style="text-align: center">　　我皆悉具足　　普贤行成佛</p>
<p style="text-align: center">　　<a>普贤菩萨</a>名　　诸佛第一子</p>
<p style="text-align: center">　　我善根回向　　愿悉与彼同</p>
<p style="text-align: center">　　身口意清净　　<a>自在</a>庄严刹</p>
<p style="text-align: center">　　逮成等正觉　　皆悉同普贤</p>
<p style="text-align: center">　　如文殊师利　　普贤菩萨行</p>
<p style="text-align: center">　　我所有善根　　回向亦如是</p>
<p style="text-align: center">　　三世诸如来　　所叹回向道</p>
<p style="text-align: center">　　我回向善根　　成满普贤行</p>
<p style="text-align: center">　　愿我命终时　　除灭诸障碍</p>
<p style="text-align: center">　　面见阿弥陀　　往生安乐国</p>
<p style="text-align: center">　　生彼佛国已　　成满诸大愿</p>
<p style="text-align: center">　　阿弥陀如来　　现前授我记</p>
<p style="text-align: center">　　严净普贤行　　满足文殊愿</p>
<p style="text-align: center">　　尽未来际劫　　究竟菩萨行</p>
				</div></div><hr><script charset='utf-8' src='../../js/footer.js'></script></body></html>