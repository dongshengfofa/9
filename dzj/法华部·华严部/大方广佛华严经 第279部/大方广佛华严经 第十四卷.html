<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大方广佛华严经 第十四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大方广佛华严经 第十四卷</center></div><div class='fo'><center>经文出处:来自无量光明网</center><br/><br>
<p><strong>　　于阗国<a>三藏</a>实叉难陀奉制译</strong></p>
<h2>净行品第十一</h2>
<p>　　尔时智首<a>菩萨</a>。问文殊师利菩萨言。佛子。菩萨云何得无过失身语意业。云何得不害身语意业。云何得不可毁身语意业。云何得不可坏身语意业。云何得不退转身语意业。云何得不可动身语意业。云何得<a>殊胜</a>身语意业。云何得清净身语意业。云何得无染身语意业。云何得智为先导身语意业。云何得生处具足。种族具足。家具足。色具足。相具足。念具足。慧具足。行具足。<a>无畏</a>具足。<a>觉悟</a>具足。云何得胜慧。第一慧。最上慧。最胜慧。无量慧。无数慧。不思议慧。无与等慧。不可量慧。不可说慧。云何得因力。欲力。方便力。缘力所缘力。根力。观察力。奢摩他力。毗钵舍那力。思惟力。云何得蕴善巧。界善巧。处善巧。缘起善巧。欲界善巧。<a>色界</a>善巧。无色界善巧。过去善巧未来善巧。现在善巧。云何善修习念觉分。择法觉分。精进觉分。喜觉分。猗觉分。定觉分。舍觉分。空无相无愿。云何得<a>圆满</a>檀波罗蜜。尸波罗蜜。羼提波罗蜜。毗梨耶波罗蜜。禅那波罗蜜。般若波罗蜜。及以圆满慈悲喜舍。云何得处非处智力。过未现在业报智力。根胜劣智力。种种界智力。种种解智力。一切至处道智力。禅<a>解脱</a>三昧染净智力。宿住念智力。无障碍天眼智力。断诸习智力。云何常得天王。龙王。夜叉王。乾闼婆王。阿修罗王。迦楼罗王。紧那罗王。摩睺罗伽王。人王。梵王之所守护。恭敬供养。云何得与一切众生。为依为救。为归为趣。为炬为明。为照为导。为胜导为普导。云何于一切众生中。为第一为大。为胜为最胜。为妙为极妙。为上为无上。为无等为无等等。</p>
<p>　　尔时文殊师利菩萨。告智首菩萨言。善哉佛子。汝今为欲多所<a>饶益</a>。多所安隐。哀愍<a>世间</a>。利乐<a>天人</a>。问如是义。佛子。若诸菩萨。善用其心。则获一切胜妙功德。于诸<a>佛法</a>。心无所碍。住去来今。诸佛之道。随众生住。恒不舍离。如诸<a>法相</a>。悉能通达。断一切恶。具足众善。当如普贤。色像第一。一切行愿。皆得具足。于一切法。无不<a>自在</a>。而为众生第二导师。佛子。云何用心。能获一切胜妙功德。佛子！</p>
<p style="text-align: center">　　菩萨在家　　当愿众生　　知家性空</p>
<p style="text-align: center">　　免其逼迫　　孝事父母　　当愿众生</p>
<p style="text-align: center">　　善事于佛　　护养一切　　妻子集会</p>
<p style="text-align: center">　　当愿众生　　怨亲平等　　永离贪着</p>
<p style="text-align: center">　　若得五欲　　当愿众生　　拔除欲箭</p>
<p style="text-align: center">　　究竟安隐　　妓乐聚会　　当愿众生</p>
<p style="text-align: center">　　以法自娱　　了妓非实　　若在宫室</p>
<p style="text-align: center">　　当愿众生　　入于圣地　　永除秽欲</p>
<p style="text-align: center">　　着璎珞时　　当愿众生　　舍诸伪饰</p>
<p style="text-align: center">　　到真实处　　上升楼阁　　当愿众生</p>
<p style="text-align: center">　　升<a>正法</a>楼　　彻见一切　　若有所施</p>
<p style="text-align: center">　　当愿众生　　一切能舍　　心无爱着</p>
<p style="text-align: center">　　众会聚集　　当愿众生　　舍众聚法</p>
<p style="text-align: center">　　成一切智　　若在厄难　　当愿众生</p>
<p style="text-align: center">　　随意自在　　所行无碍　　舍居家时</p>
<p style="text-align: center">　　当愿众生　　<a>出家</a>无碍　　心得解脱</p>
<p style="text-align: center">　　入<a>僧伽</a>蓝　　当愿众生　　演说种种</p>
<p style="text-align: center">　　无乖诤法　　诣大小师　　当愿众生</p>
<p style="text-align: center">　　巧事师长　　习行善法　　求请出家</p>
<p style="text-align: center">　　当愿众生　　得不退法　　心无障碍</p>
<p style="text-align: center">　　脱去俗服　　当愿众生　　勤修善根</p>
<p style="text-align: center">　　舍诸罪轭　　鬀除须发　　当愿众生</p>
<p style="text-align: center">　　永离烦恼　　究竟寂灭　　着<a>袈裟</a>衣</p>
<p style="text-align: center">　　当愿众生　　心无所染　　具大仙道</p>
<p style="text-align: center">　　正出家时　　当愿众生　　同佛出家</p>
<p style="text-align: center">　　救护一切　　自归于佛　　当愿众生</p>
<p style="text-align: center">　　绍隆佛种　　发无上意　　自归于法</p>
<p style="text-align: center">　　当愿众生　　深入经藏　　智慧如海</p>
<p style="text-align: center">　　自归于僧　　当愿众生　　统理大众</p>
<p style="text-align: center">　　一切无碍　　受学戒时　　当愿众生</p>
<p style="text-align: center">　　善学于戒　　不作众恶　　受阇梨教</p>
<p style="text-align: center">　　当愿众生　　具足威仪　　所行真实</p>
<p style="text-align: center">　　受和尚教　　当愿众生　　入无生智</p>
<p style="text-align: center">　　到无依处　　受具足戒　　当愿众生</p>
<p style="text-align: center">　　具诸方便　　得最胜法　　若入堂宇</p>
<p style="text-align: center">　　当愿众生　　升无上堂　　安住不动</p>
<p style="text-align: center">　　若敷床座　　当愿众生　　开敷善法</p>
<p style="text-align: center">　　见真实相　　正身端坐　　当愿众生</p>
<p style="text-align: center">　　坐菩提座　　心无所著　　结跏趺坐</p>
<p style="text-align: center">　　当愿众生　　善根坚固　　得不动地</p>
<p style="text-align: center">　　<a>修行</a>于定　　当愿众生　　以定伏心</p>
<p style="text-align: center">　　究竟无余　　若修于观　　当愿众生</p>
<p style="text-align: center">　　见如实理　　永无乖诤　　舍跏趺坐</p>
<p style="text-align: center">　　当愿众生　　观诸行法　　悉归散灭</p>
<p style="text-align: center">　　下足住时　　当愿众生　　心得解脱</p>
<p style="text-align: center">　　安住不动　　若举于足　　当愿众生</p>
<p style="text-align: center">　　出<a>生死</a>海　　具众善法　　着下裙时</p>
<p style="text-align: center">　　当愿众生　　服诸善根　　具足惭愧</p>
<p style="text-align: center">　　整衣束带　　当愿众生　　检束善根</p>
<p style="text-align: center">　　不令散失　　若着上衣　　当愿众生</p>
<p style="text-align: center">　　获胜善根　　至法<a>彼岸</a>　　着僧伽梨</p>
<p style="text-align: center">　　当愿众生　　入第一位　　得不动法</p>
<p style="text-align: center">　　手执杨枝　　当愿众生　　皆得妙法</p>
<p style="text-align: center">　　究竟清净　　嚼杨枝时　　当愿众生</p>
<p style="text-align: center">　　其心调净　　噬诸烦恼　　大小便时</p>
<p style="text-align: center">　　当愿众生　　弃贪嗔痴　　蠲除罪法</p>
<p style="text-align: center">　　事讫就水　　当愿众生　　出世法中</p>
<p style="text-align: center">　　速疾而往　　洗涤形秽　　当愿众生</p>
<p style="text-align: center">　　清净调柔　　毕竟无垢　　以水盥掌</p>
<p style="text-align: center">　　当愿众生　　得清净手　　受持佛法</p>
<p style="text-align: center">　　以水洗面　　当愿众生　　得净法门</p>
<p style="text-align: center">　　永无垢染　　手执锡杖　　当愿众生</p>
<p style="text-align: center">　　设大施会　　示如实道　　执持应器</p>
<p style="text-align: center">　　当愿众生　　成就<a>法器</a>　　受天人供</p>
<p style="text-align: center">　　发趾向道　　当愿众生　　趣佛所行</p>
<p style="text-align: center">　　入无依处　　若在于道　　当愿众生</p>
<p style="text-align: center">　　能行佛道　　向无余法　　涉路而去</p>
<p style="text-align: center">　　当愿众生　　履净法界　　心无障碍</p>
<p style="text-align: center">　　见升高路　　当愿众生　　永出<a>三界</a></p>
<p style="text-align: center">　　心无怯弱　　见趣下路　　当愿众生</p>
<p style="text-align: center">　　其心谦下　　长佛善根　　见斜曲路</p>
<p style="text-align: center">　　当愿众生　　舍不正道　　永除恶见</p>
<p style="text-align: center">　　若见直路　　当愿众生　　其心正直</p>
<p style="text-align: center">　　无谄无诳　　见路多尘　　当愿众生</p>
<p style="text-align: center">　　远离尘坌　　获清净法　　见路无尘</p>
<p style="text-align: center">　　当愿众生　　常行大悲　　其心润泽</p>
<p style="text-align: center">　　若见险道　　当愿众生　　住正法界</p>
<p style="text-align: center">　　离诸罪难　　若见众会　　当愿众生</p>
<p style="text-align: center">　　说甚深法　　一切和合　　若见大柱</p>
<p style="text-align: center">　　当愿众生　　离我诤心　　无有忿恨</p>
<p style="text-align: center">　　若见<a>丛林</a>　　当愿众生　　诸天及人</p>
<p style="text-align: center">　　所应敬礼　　若见高山　　当愿众生</p>
<p style="text-align: center">　　善根超出　　无能至顶　　见棘刺树</p>
<p style="text-align: center">　　当愿众生　　疾得翦除　　三毒之刺</p>
<p style="text-align: center">　　见树叶茂　　当愿众生　　以定解脱</p>
<p style="text-align: center">　　而为荫映　　若见华开　　当愿众生</p>
<p style="text-align: center">　　<a>神通</a>等法　　如华开敷　　若见树华</p>
<p style="text-align: center">　　当愿众生　　众相如华　　具三十二</p>
<p style="text-align: center">　　若见果实　　当愿众生　　获最胜法</p>
<p style="text-align: center">　　证菩提道　　若见大河　　当愿众生</p>
<p style="text-align: center">　　得预法流　　入佛智海　　若见陂泽</p>
<p style="text-align: center">　　当愿众生　　疾悟诸佛　　一味之法</p>
<p style="text-align: center">　　若见池沼　　当愿众生　　语业满足</p>
<p style="text-align: center">　　巧能演说　　若见汲井　　当愿众生</p>
<p style="text-align: center">　　具足辩才　　演一切法　　若见涌泉</p>
<p style="text-align: center">　　当愿众生　　方便增长　　善根无尽		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p style="text-align: center">　　若见桥道　　当愿众生　　广度一切</p>
<p style="text-align: center">　　犹如桥梁　　若见流水　　当愿众生</p>
<p style="text-align: center">　　得善意欲　　洗除惑垢　　见修园圃</p>
<p style="text-align: center">　　当愿众生　　五欲圃中　　【耒*芸】除爱草</p>
<p style="text-align: center">　　见无忧林　　当愿众生　　永离贪爱</p>
<p style="text-align: center">　　不生忧怖　　若见园苑　　当愿众生</p>
<p style="text-align: center">　　勤修诸行　　趣佛菩提　　见严饰人</p>
<p style="text-align: center">　　当愿众生　　三十二相　　以为严好</p>
<p style="text-align: center">　　见无严饰　　当愿众生　　舍诸饰好</p>
<p style="text-align: center">　　具头陀行　　见乐着人　　当愿众生</p>
<p style="text-align: center">　　以法自娱　　欢爱不舍　　见无乐着</p>
<p style="text-align: center">　　当愿众生　　有为事中　　心无所乐</p>
<p style="text-align: center">　　见欢乐人　　当愿众生　　常得安乐</p>
<p style="text-align: center">　　乐供养佛　　见苦恼人　　当愿众生</p>
<p style="text-align: center">　　获根本智　　灭除众苦　　见无病人</p>
<p style="text-align: center">　　当愿众生　　入真实慧　　永无病恼</p>
<p style="text-align: center">　　见疾病人　　当愿众生　　知身空寂</p>
<p style="text-align: center">　　离乖诤法　　见端正人　　当愿众生</p>
<p style="text-align: center">　　于佛菩萨　　常生净信　　见丑陋人</p>
<p style="text-align: center">　　当愿众生　　于不善事　　不生乐着</p>
<p style="text-align: center">　　见报恩人　　当愿众生　　于佛菩萨</p>
<p style="text-align: center">　　能知恩德　　见背恩人　　当愿众生</p>
<p style="text-align: center">　　于有恶人　　不加其报　　若见<a>沙门</a></p>
<p style="text-align: center">　　当愿众生　　调柔寂静　　毕竟第一</p>
<p style="text-align: center">　　见<a>婆罗门</a>　　当愿众生　　永持梵行</p>
<p style="text-align: center">　　离一切恶　　见苦行人　　当愿众生</p>
<p style="text-align: center">　　依于苦行　　至究竟处　　见操行人</p>
<p style="text-align: center">　　当愿众生　　坚持志行　　不舍佛道</p>
<p style="text-align: center">　　见着甲胄　　当愿众生　　常服善铠</p>
<p style="text-align: center">　　趣无师法　　见无铠仗　　当愿众生</p>
<p style="text-align: center">　　永离一切　　不善之业　　见论议人</p>
<p style="text-align: center">　　当愿众生　　于诸异论　　悉能摧伏</p>
<p style="text-align: center">　　见正命人　　当愿众生　　得清净命</p>
<p style="text-align: center">　　不矫威仪　　若见于王　　当愿众生</p>
<p style="text-align: center">　　得为法王　　恒转正法　　若见王子</p>
<p style="text-align: center">　　当愿众生　　从法化生　　而为佛子</p>
<p style="text-align: center">　　若见长者　　当愿众生　　善能明断</p>
<p style="text-align: center">　　不行恶法　　若见大臣　　当愿众生</p>
<p style="text-align: center">　　恒守<a>正念</a>　　习行众善　　若见城廓</p>
<p style="text-align: center">　　当愿众生　　得坚固身　　心无所屈</p>
<p style="text-align: center">　　若见王都　　当愿众生　　功德共聚</p>
<p style="text-align: center">　　心恒喜乐　　见处林薮　　当愿众生</p>
<p style="text-align: center">　　应为天人　　之所叹仰　　入里乞食</p>
<p style="text-align: center">　　当愿众生　　入深法界　　心无障碍</p>
<p style="text-align: center">　　到人门户　　当愿众生　　入于一切</p>
<p style="text-align: center">　　佛法之门　　入其家已　　当愿众生</p>
<p style="text-align: center">　　得入佛乘　　三世平等　　见不舍人</p>
<p style="text-align: center">　　当愿众生　　常不舍离　　胜功德法</p>
<p style="text-align: center">　　见能舍人　　当愿众生　　永得舍离</p>
<p style="text-align: center">　　三恶道苦　　若见空钵　　当愿众生</p>
<p style="text-align: center">　　其心清净　　空无烦恼　　若见满钵</p>
<p style="text-align: center">　　当愿众生　　具足成满　　一切善法</p>
<p style="text-align: center">　　若得恭敬　　当愿众生　　恭敬修行</p>
<p style="text-align: center">　　一切佛法　　不得恭敬　　当愿众生</p>
<p style="text-align: center">　　不行一切　　不善之法　　见惭耻人</p>
<p style="text-align: center">　　当愿众生　　具惭耻行　　藏护诸根</p>
<p style="text-align: center">　　见无惭耻　　当愿众生　　舍离无惭</p>
<p style="text-align: center">　　住大慈道　　若得美食　　当愿众生</p>
<p style="text-align: center">　　满足其愿　　心无羡欲　　得不美食</p>
<p style="text-align: center">　　当愿众生　　莫不获得　　诸三昧味</p>
<p style="text-align: center">　　得柔软食　　当愿众生　　大悲所熏</p>
<p style="text-align: center">　　心意柔软　　得粗涩食　　当愿众生</p>
<p style="text-align: center">　　心无染着　　绝世贪爱　　若饭食时</p>
<p style="text-align: center">　　当愿众生　　<a>禅悦</a>为食　　法喜充满</p>
<p style="text-align: center">　　若受味时　　当愿众生　　得佛上味</p>
<p style="text-align: center">　　<a>甘露</a>满足　　饭食已讫　　当愿众生</p>
<p style="text-align: center">　　所作皆辨　　具诸佛法　　若<a>说法</a>时</p>
<p style="text-align: center">　　当愿众生　　得无尽辩　　广宣法要</p>
<p style="text-align: center">　　从舍出时　　当愿众生　　深入佛智</p>
<p style="text-align: center">　　永出三界　　若入水时　　当愿众生</p>
<p style="text-align: center">　　入一切智　　知三世等　　洗浴身体</p>
<p style="text-align: center">　　当愿众生　　身心无垢　　内外光洁</p>
<p style="text-align: center">　　盛暑炎毒　　当愿众生　　舍离众恼</p>
<p style="text-align: center">　　一切皆尽　　暑退凉初　　当愿众生</p>
<p style="text-align: center">　　证无上法　　究竟清凉　　讽诵经时</p>
<p style="text-align: center">　　当愿众生　　顺佛所说　　总持不忘</p>
<p style="text-align: center">　　若得见佛　　当愿众生　　得无碍眼</p>
<p style="text-align: center">　　见一切佛　　谛观佛时　　当愿众生</p>
<p style="text-align: center">　　皆如普贤　　端正严好　　见佛塔时</p>
<p style="text-align: center">　　当愿众生　　尊重如塔　　受天人供</p>
<p style="text-align: center">　　敬心观塔　　当愿众生　　诸天及人</p>
<p style="text-align: center">　　所共瞻仰　　顶礼于塔　　当愿众生</p>
<p style="text-align: center">　　一切天人　　无能见顶　　右绕于塔</p>
<p style="text-align: center">　　当愿众生　　所行无逆　　成一切智</p>
<p style="text-align: center">　　绕塔三匝　　当愿众生　　勤求佛道</p>
<p style="text-align: center">　　心无懈歇　　赞佛功德　　当愿众生</p>
<p style="text-align: center">　　众德悉具　　称叹无尽　　赞佛相好</p>
<p style="text-align: center">　　当愿众生　　成就佛身　　证无相法</p>
<p style="text-align: center">　　若洗足时　　当愿众生　　具神足力</p>
<p style="text-align: center">　　所行无碍　　以时寝息　　当愿众生</p>
<p style="text-align: center">　　身得安隐　　心无动乱　　睡眠始寤</p>
<p style="text-align: center">　　当愿众生　　一切智觉　　周顾十方</p>
<p>　　佛子若诸菩萨。如是用心。则获一切胜妙功德。一切世间。诸天魔梵。沙门婆罗门。乾闼婆。阿修罗等。及以一切声闻缘觉。所不能动。		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2><a>大方广佛华严经</a>贤首品第十二之一</h2>
<p>　　尔时文殊师利菩萨。说无浊乱清净行。大功德已。欲显示菩提心功德故。以偈问贤首菩萨曰</p>
<p style="text-align: center">　　我今已为诸菩萨　　说佛往修清净行</p>
<p style="text-align: center">　　仁亦当于此会中　　演畅修行胜功德</p>
<p>　　尔时贤首菩萨。以偈答曰</p>
<p style="text-align: center">　　善哉仁者应谛听　　彼诸功德不可量</p>
<p style="text-align: center">　　我今随力说少分　　犹如大海一滴水</p>
<p style="text-align: center">　　若有菩萨初发心　　誓求当证佛菩提</p>
<p style="text-align: center">　　彼之功德无边际　　不可称量无与等</p>
<p style="text-align: center">　　何况无量无边劫　　具修地度诸功德</p>
<p style="text-align: center">　　十方一切诸如来　　悉共称扬不能尽</p>
<p style="text-align: center">　　如是无边大功德　　我今于中说少分</p>
<p style="text-align: center">　　譬如鸟足所履空　　亦如大地一微尘</p>
<p style="text-align: center">　　菩萨发意求菩提　　非是无因无有缘</p>
<p style="text-align: center">　　于佛法僧生净信　　以是而生广大心</p>
<p style="text-align: center">　　不求五欲及王位　　富饶自乐大名称</p>
<p style="text-align: center">　　但为永灭众生苦　　利益世间而发心</p>
<p style="text-align: center">　　常欲利乐诸众生　　庄严国土供养佛</p>
<p style="text-align: center">　　受持正法修诸智　　证菩提故而发心</p>
<p style="text-align: center">　　深心信解常清净　　恭敬尊重一切佛</p>
<p style="text-align: center">　　于法及僧亦如是　　至诚供养而发心</p>
<p style="text-align: center">　　深信于佛及佛法　　亦信佛子所行道</p>
<p style="text-align: center">　　及信无上大菩提　　菩萨以是初发心</p>
<p style="text-align: center">　　信为道元功德母　　长养一切诸善法</p>
<p style="text-align: center">　　断除疑网出爱流　　开示<a>涅槃</a>无上道</p>
<p style="text-align: center">　　信无垢浊心清净　　灭除憍慢恭敬本</p>
<p style="text-align: center">　　亦为法藏第一财　　为清净手受众行</p>
<p style="text-align: center">　　信能惠施心无吝　　信能<a>欢喜</a>入佛法</p>
<p style="text-align: center">　　信能增长智功德　　信能必到如来地</p>
<p style="text-align: center">　　信令诸根净明利　　信力坚固无能坏</p>
<p style="text-align: center">　　信能永灭烦恼本　　信能专向佛功德</p>
<p style="text-align: center">　　信于境界无所著　　远离诸难得无难</p>
<p style="text-align: center">　　信能超出众魔路　　示现无上解脱道</p>
<p style="text-align: center">　　信为功德不坏种　　信能生长菩提树</p>
<p style="text-align: center">　　信能增益最胜智　　信能示现一切佛</p>
<p style="text-align: center">　　是故依行说次第　　信乐最胜甚难得</p>
<p style="text-align: center">　　譬如一切世间中　　而有随意妙宝珠</p>
<p style="text-align: center">　　若常信奉于诸佛　　则能持戒修学处</p>
<p style="text-align: center">　　若常持戒修学处　　则能具足诸功德</p>
<p style="text-align: center">　　戒能开发菩提本　　学是勤修功德地</p>
<p style="text-align: center">　　于戒及学常顺行　　一切如来所称美</p>
<p style="text-align: center">　　若常信奉于诸佛　　则能兴集大供养</p>
<p style="text-align: center">　　若能兴集大供养　　彼人信佛不思议</p>
<p style="text-align: center">　　若常信奉于尊法　　则闻佛法无厌足</p>
<p style="text-align: center">　　若闻佛法无厌足　　彼人信法不思议</p>
<p style="text-align: center">　　若常信奉清净僧　　则得<a>信心</a>不退转</p>
<p style="text-align: center">　　若得信心不退转　　彼人信力无能动</p>
<p style="text-align: center">　　若得信力无能动　　则得诸根净明利</p>
<p style="text-align: center">　　若得诸根净明利　　则能远离恶知识</p>
<p style="text-align: center">　　若能远离恶知识　　则得亲近善知识</p>
<p style="text-align: center">　　若得亲近善知识　　则能修集广大善</p>
<p style="text-align: center">　　若能修集广大善　　彼人成就大因力</p>
<p style="text-align: center">　　若人成就大因力　　则得殊胜决定解</p>
<p style="text-align: center">　　若得殊胜决定解　　则为诸佛所护念</p>
<p style="text-align: center">　　若为诸佛所护念　　则能发起菩提心</p>
<p style="text-align: center">　　若能发起菩提心　　则能勤修佛功德</p>
<p style="text-align: center">　　若能勤修佛功德　　则得生在如来家</p>
<p style="text-align: center">　　若得生在如来家　　则善修行巧方便</p>
<p style="text-align: center">　　若善修行巧方便　　则得信乐心清净</p>
<p style="text-align: center">　　若得信乐心清净　　则得增上最胜心</p>
<p style="text-align: center">　　若得增上最胜心　　则常修习波罗蜜</p>
<p style="text-align: center">　　若常修习波罗蜜　　则能具足摩诃衍</p>
<p style="text-align: center">　　若能具足摩诃衍　　则能<a>如法</a>供养佛</p>
<p style="text-align: center">　　若能如法供养佛　　则能<a>念佛</a>心不动</p>
<p style="text-align: center">　　若能念佛心不动　　则常睹见无量佛</p>
<p style="text-align: center">　　若常睹见无量佛　　则见如来体<a>常住</a></p>
<p style="text-align: center">　　若见如来体常住　　则能知法永不灭</p>
<p style="text-align: center">　　若能知法永不灭　　则得辩才无障碍</p>
<p style="text-align: center">　　若得辩才无障碍　　则能开演无边法</p>
<p style="text-align: center">　　若能开演无边法　　则能慈愍度众生</p>
<p style="text-align: center">　　若能慈愍度众生　　则得坚固大悲心</p>
<p style="text-align: center">　　若得坚固大悲心　　则能爱乐甚深法</p>
<p style="text-align: center">　　若能爱乐甚深法　　则能舍离有为过</p>
<p style="text-align: center">　　若能舍离有为过　　则离憍慢及放逸</p>
<p style="text-align: center">　　若离憍慢及放逸　　则能兼利一切众</p>
<p style="text-align: center">　　若能兼利一切众　　则处生死无疲厌</p>
<p style="text-align: center">　　若处生死无疲厌　　则能勇健无能胜</p>
<p style="text-align: center">　　若能勇健无能胜　　则能发起大神通</p>
<p style="text-align: center">　　若能发起大神通　　则知一切众生行</p>
<p style="text-align: center">　　若知一切众生行　　则能成就诸群生</p>
<p style="text-align: center">　　若能成就诸群生　　则得善摄众生智</p>
<p style="text-align: center">　　若得善摄众生智　　则能成就四摄法</p>
<p style="text-align: center">　　若能成就四摄法　　则与众生无限利</p>
<p style="text-align: center">　　若与众生无限利　　则具最胜智方便</p>
<p style="text-align: center">　　若具最胜智方便　　则住勇猛无上道</p>
<p style="text-align: center">　　若住勇猛无上道　　则能摧殄诸魔力</p>
<p style="text-align: center">　　若能摧殄诸魔力　　则能超出四魔境</p>
<p style="text-align: center">　　若能超出四魔境　　则得至于不退地</p>
<p style="text-align: center">　　若得至于不退地　　则得无生深法忍</p>
<p style="text-align: center">　　若得无生深法忍　　则为诸佛所授记</p>
<p style="text-align: center">　　若为诸佛所授记　　则一切佛现其前</p>
<p style="text-align: center">　　若一切佛现其前　　则了神通深密用</p>
<p style="text-align: center">　　若了神通深密用　　则为诸佛所忆念</p>
<p style="text-align: center">　　若为诸佛所忆念　　则以佛德自庄严</p>
<p style="text-align: center">　　若以佛德自庄严　　则获妙福端严身</p>
<p style="text-align: center">　　若获妙福端严身　　则身晃耀如金山		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p style="text-align: center">　　若身晃耀如金山　　则相庄严三十二</p>
<p style="text-align: center">　　若相庄严三十二　　则具随好为严饰</p>
<p style="text-align: center">　　若具随好为严饰　　则身光明无限量</p>
<p style="text-align: center">　　若身光明无限量　　则不思议光庄严</p>
<p style="text-align: center">　　若不思议光庄严　　其光则出诸莲华</p>
<p style="text-align: center">　　其光若出诸莲华　　则无量佛坐华上</p>
<p style="text-align: center">　　示现十方靡不遍　　悉能调伏诸众生</p>
<p style="text-align: center">　　若能如是调众生　　则现无量神通力</p>
<p style="text-align: center">　　若现无量神通力　　则住不可思议土</p>
<p style="text-align: center">　　演说不可思议法　　令不思议众欢喜</p>
<p style="text-align: center">　　若说不可思议法　　令不思议众欢喜</p>
<p style="text-align: center">　　则以智慧辩才力　　随众生心而化诱</p>
<p style="text-align: center">　　若以智慧辩才力　　随众生心而化诱</p>
<p style="text-align: center">　　则以智慧为先导　　身语意业恒无失</p>
<p style="text-align: center">　　若以智慧为先导　　身语意业恒无失</p>
<p style="text-align: center">　　则其愿力得自在　　普随诸趣而现身</p>
<p style="text-align: center">　　若其愿力得自在　　普随诸趣而现身</p>
<p style="text-align: center">　　则能为众说法时　　音声随类难思议</p>
<p style="text-align: center">　　若能为众说法时　　音声随类难思议</p>
<p style="text-align: center">　　则于一切众生心　　一念悉知无有余</p>
<p style="text-align: center">　　若于一切众生心　　一念悉知无有余</p>
<p style="text-align: center">　　则知烦恼无所起　　永不没溺于生死</p>
<p style="text-align: center">　　若知烦恼无所起　　永不没溺于生死</p>
<p style="text-align: center">　　则获功德法性身　　以法威力现世间</p>
<p style="text-align: center">　　若获功德法性身　　以法威力现世间</p>
<p style="text-align: center">　　则获十地十自在　　修行诸度胜解脱</p>
<p style="text-align: center">　　若获十地十自在　　修行诸度胜解脱</p>
<p style="text-align: center">　　则获灌顶大神通　　住于最胜诸三昧</p>
<p style="text-align: center">　　若获灌顶大神通　　住于最胜诸三昧</p>
<p style="text-align: center">　　则于十方诸佛所　　应受灌顶而升位</p>
<p style="text-align: center">　　若于十方诸佛所　　应受灌顶而升位</p>
<p style="text-align: center">　　则蒙十方一切佛　　手以甘露灌其顶</p>
<p style="text-align: center">　　若蒙十方一切佛　　手以甘露灌其顶</p>
<p style="text-align: center">　　则身充遍如<a>虚空</a>　　安住不动满十方</p>
<p style="text-align: center">　　若身充遍如虚空　　安住不动满十方</p>
<p style="text-align: center">　　则彼所行无与等　　诸天世人莫能知</p>
<p style="text-align: center">　　菩萨勤修大悲行　　愿度一切无不果</p>
<p style="text-align: center">　　见闻听受若供养　　靡不皆令获安乐</p>
<p style="text-align: center">　　彼诸大士威神力　　<a>法眼</a>常全无缺减</p>
<p style="text-align: center">　　十善妙行等诸道　　无上胜宝皆令现</p>
<p style="text-align: center">　　譬如大海金刚聚　　以彼威力生众宝</p>
<p style="text-align: center">　　无减无增亦无尽　　菩萨功德聚亦然</p>
<p style="text-align: center">　　或有刹土无有佛　　于彼示现成正觉</p>
<p style="text-align: center">　　或有国土不知法　　于彼为说妙法藏</p>
<p style="text-align: center">　　无有分别无功用　　于一念顷遍十方</p>
<p style="text-align: center">　　如月光影靡不周　　无量方便化群生</p>
<p style="text-align: center">　　于彼十方世界中　　念念示现成佛道</p>
<p style="text-align: center">　　转正法轮入寂灭　　乃至<a>舍利</a>广分布</p>
<p style="text-align: center">　　或现声闻独觉道　　或现成佛普庄严</p>
<p style="text-align: center">　　如是开阐三乘教　　广度众生无量劫</p>
<p style="text-align: center">　　或现童男童女形　　天龙及以阿修罗</p>
<p style="text-align: center">　　乃至摩睺罗伽等　　随其所乐悉令见</p>
<p style="text-align: center">　　众生形相各不同　　行业音声亦无量</p>
<p style="text-align: center">　　如是一切皆能现　　海印三昧威神力</p>
<p style="text-align: center">　　严净不可思议刹　　供养一切诸如来</p>
<p style="text-align: center">　　放大光明无有边　　度脱众生亦无限</p>
<p style="text-align: center">　　智慧自在不思议　　说法言辞无有碍</p>
<p style="text-align: center">　　施戒忍进及<a>禅定</a>　　智慧方便神通等</p>
<p style="text-align: center">　　如是一切皆自在　　以佛华严三昧力</p>
<p style="text-align: center">　　一微尘中入三昧　　成就一切微尘定</p>
<p style="text-align: center">　　而彼微尘亦不增　　于一普现难思刹</p>
<p style="text-align: center">　　彼一尘内众多刹　　或有有佛或无佛</p>
<p style="text-align: center">　　或有杂染或清净　　或有广大或狭小</p>
<p style="text-align: center">　　或复有成或有坏　　或有正住或傍住</p>
<p style="text-align: center">　　或如旷野热时焰　　或如天上因陀网</p>
<p style="text-align: center">　　如一尘中所示现　　一切微尘悉亦然</p>
<p style="text-align: center">　　此大名称诸<a>圣人</a>　　三昧解脱神通力</p>
<p style="text-align: center">　　若欲供养一切佛　　入于三昧起神变</p>
<p style="text-align: center">　　能以一手遍三千　　普供一切诸如来</p>
<p style="text-align: center">　　十方所有胜妙华　　涂香末香无价宝</p>
<p style="text-align: center">　　如是皆从手中出　　供养道树诸最胜</p>
<p style="text-align: center">　　无价宝衣杂妙香　　宝幢幡盖皆严好</p>
<p style="text-align: center">　　真金为华宝为帐　　莫不皆从掌中雨</p>
<p style="text-align: center">　　十方所有诸妙物　　应可奉献无上尊</p>
<p style="text-align: center">　　掌中悉雨无不备　　菩提树前持供佛</p>
<p style="text-align: center">　　十方一切诸妓乐　　钟鼓琴瑟非一类</p>
<p style="text-align: center">　　悉奏和雅妙音声　　靡不从于掌中出</p>
<p style="text-align: center">　　十方所有诸赞颂　　称叹如来实功德</p>
<p style="text-align: center">　　如是种种妙言辞　　皆从掌内而开演</p>
<p style="text-align: center">　　菩萨右手放净光　　光中香水从空雨</p>
<p style="text-align: center">　　普洒十方诸佛土　　供养一切照世灯</p>
<p style="text-align: center">　　又放光明妙庄严　　出生无量宝莲华</p>
<p style="text-align: center">　　其华色相皆殊妙　　以此供养于诸佛</p>
<p style="text-align: center">　　又放光明华庄严　　种种妙华集为帐</p>
<p style="text-align: center">　　普散十方诸国土　　供养一切大德尊</p>
<p style="text-align: center">　　又放光明香庄严　　种种妙香集为帐</p>
<p style="text-align: center">　　普散十方诸国土　　供养一切大德尊</p>
<p style="text-align: center">　　又放光明末香严　　种种末香聚为帐</p>
<p style="text-align: center">　　普散十方诸国土　　供养一切大德尊</p>
<p style="text-align: center">　　又放光明衣庄严　　种种名衣集为帐</p>
<p style="text-align: center">　　普散十方诸国土　　供养一切大德尊</p>
<p style="text-align: center">　　又放光明宝庄严　　种种妙宝集为帐</p>
<p style="text-align: center">　　普散十方诸国土　　供养一切大德尊</p>
<p style="text-align: center">　　又放光明莲庄严　　种种莲华集为帐</p>
<p style="text-align: center">　　普散十方诸国土　　供养一切大德尊</p>
<p style="text-align: center">　　又放光明璎庄严　　种种妙璎集为帐</p>
<p style="text-align: center">　　普散十方诸国土　　供养一切大德尊</p>
<p style="text-align: center">　　又放光明幢庄严　　其幢绚焕备众色</p>
<p style="text-align: center">　　种种无量皆殊好　　以此庄严诸佛土</p>
<p style="text-align: center">　　种种杂宝庄严盖　　众妙缯幡共垂饰</p>
<p style="text-align: center">　　摩尼宝铎演佛音　　执持供养诸如来</p>
<p style="text-align: center">　　手出供具难思议　　如是供养一导师</p>
<p style="text-align: center">　　一切佛所皆如是　　大士三昧神通力</p>
<p style="text-align: center">　　菩萨住在三昧中　　种种自在摄众生</p>
<p style="text-align: center">　　悉以所行功德法　　无量方便而开诱</p>
<p style="text-align: center">　　或以供养如来门　　或以难思布施门</p>
<p style="text-align: center">　　或以头陀持戒门　　或以不动堪忍门</p>
<p style="text-align: center">　　或以苦行精进门　　或以寂静禅定门</p>
<p style="text-align: center">　　或以决了智慧门　　或以所行方便门</p>
<p style="text-align: center">　　或以梵住神通门　　或以四摄利益门</p>
<p style="text-align: center">　　或以福智庄严门　　或以因缘解脱门		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p style="text-align: center">　　或以根力正道门　　或以声闻解脱门</p>
<p style="text-align: center">　　或以独觉清净门　　或以大乘自在门</p>
<p style="text-align: center">　　或以无常众苦门　　或以<a>无我</a>寿者门</p>
<p style="text-align: center">　　或以不净离欲门　　或以灭尽三昧门</p>
<p style="text-align: center">　　随诸众生病不同　　悉以法药而对治</p>
<p style="text-align: center">　　随诸众生心所乐　　悉以方便而满足</p>
<p style="text-align: center">　　随诸众生行差别　　悉以善巧而成就</p>
<p style="text-align: center">　　如是三昧神通相　　一切天人莫能测</p>
<p style="text-align: center">　　有妙三昧名随乐　　菩萨住此普观察</p>
<p style="text-align: center">　　随宜示现度众生　　悉使欢心从法化</p>
<p style="text-align: center">　　劫中饥馑灾难时　　悉与世间诸乐具</p>
<p style="text-align: center">　　随其所欲皆令满　　普为众生作饶益</p>
<p style="text-align: center">　　或以饮食上好味　　宝衣严具众妙物</p>
<p style="text-align: center">　　乃至王位皆能舍　　令好施者悉从化</p>
<p style="text-align: center">　　或以相好庄严身　　上妙衣服宝璎珞</p>
<p style="text-align: center">　　华鬘为饰香涂体　　威仪具足度众生</p>
<p style="text-align: center">　　一切世间所好尚　　色相颜容及衣服</p>
<p style="text-align: center">　　随应普现惬其心　　【彳*卑】乐色者皆从道</p>
<p style="text-align: center">　　迦陵频伽美妙音　　俱枳罗等妙音声</p>
<p style="text-align: center">　　种种<a>梵音</a>皆具足　　随其心乐为说法</p>
<p style="text-align: center">　　八万四千诸法门　　诸佛以此度众生</p>
<p style="text-align: center">　　彼亦如其差别法　　随世所宜而化度</p>
<p style="text-align: center">　　众生苦乐利衰等　　一切世间所作法</p>
<p style="text-align: center">　　悉能应现同其事　　以此普度诸众生</p>
<p style="text-align: center">　　一切世间众苦患　　深广无涯如大海</p>
<p style="text-align: center">　　与彼同事悉能忍　　令其利益得安乐</p>
<p style="text-align: center">　　若有不识出离法　　不求解脱离諠愦</p>
<p style="text-align: center">　　菩萨为现舍国财　　常乐出家心寂静</p>
<p style="text-align: center">　　家是贪爱系缚所　　欲使众生悉免离</p>
<p style="text-align: center">　　故示出家得解脱　　于诸欲乐无所受</p>
<p style="text-align: center">　　菩萨示行十种行　　亦行一切大人法</p>
<p style="text-align: center">　　诸仙行等悉无余　　为欲利益众生故</p>
<p style="text-align: center">　　若有众生寿无量　　烦恼微细乐具足</p>
<p style="text-align: center">　　菩萨于中得自在　　示受老病死众患</p>
<p style="text-align: center">　　或有贪欲嗔恚痴　　烦恼猛火常炽然</p>
<p style="text-align: center">　　菩萨为现老病死　　令彼众生悉调伏</p>
<p style="text-align: center">　　如来十力无所畏　　及以十八不共法</p>
<p style="text-align: center">　　所有无量诸功德　　悉以示现度众生</p>
<p style="text-align: center">　　记心教诫及神足　　悉是如来自在用</p>
<p style="text-align: center">　　彼诸大士皆示现　　能使众生尽调伏</p>
<p style="text-align: center">　　菩萨种种方便门　　随顺世法度众生</p>
<p style="text-align: center">　　譬如莲华不着水　　如是在世令深信</p>
<p style="text-align: center">　　雅思渊才文中王　　歌舞谈说众所欣</p>
<p style="text-align: center">　　一切世间众技术　　譬如幻师无不现</p>
<p style="text-align: center">　　或为长者邑中主　　或为贾客商人导</p>
<p style="text-align: center">　　或为国王及大臣　　或作良医善众论</p>
<p style="text-align: center">　　或于旷野作大树　　或为良药众宝藏</p>
<p style="text-align: center">　　或作宝珠随所求　　或以正道示众生</p>
<p style="text-align: center">　　若见世界始成立　　众生未有资身具</p>
<p style="text-align: center">　　是时菩萨为工匠　　为之示现种种业</p>
<p style="text-align: center">　　不作逼恼众生物　　但说利益世间事</p>
<p style="text-align: center">　　咒术药草等众论　　如是所有皆能说</p>
<p style="text-align: center">　　一切仙人殊胜行　　人天等类同<a>信仰</a></p>
<p style="text-align: center">　　如是难行苦行法　　菩萨随应悉能作</p>
<p style="text-align: center">　　或作外道出家人　　或在山林自勤苦</p>
<p style="text-align: center">　　或露形体无衣服　　而于彼众作师长</p>
<p style="text-align: center">　　或现邪命种种行　　习行非法以为胜</p>
<p style="text-align: center">　　或现梵志诸威仪　　于彼众中为上首</p>
<p style="text-align: center">　　或受五热随日转　　或持牛狗及鹿戒</p>
<p style="text-align: center">　　或着坏衣奉事火　　为化是等作导师</p>
<p style="text-align: center">　　或有示谒诸天庙　　或复示入恒河水</p>
<p style="text-align: center">　　食根果等悉示行　　于彼常思已胜法</p>
<p style="text-align: center">　　或现蹲踞或翘足　　或卧草棘及灰上</p>
<p style="text-align: center">　　或复卧杵求出离　　而于彼众作师首</p>
<p style="text-align: center">　　如是等类诸外道　　观其意解与同事</p>
<p style="text-align: center">　　所示苦行世靡堪　　令彼见已皆调伏</p>
<p style="text-align: center">　　众生迷惑禀邪教　　住于恶见受众苦</p>
<p style="text-align: center">　　为其方便说妙法　　悉令得解真实谛</p>
<p style="text-align: center">　　或边<a>咒语</a>说<a>四谛</a>　　或善密语说四谛</p>
<p style="text-align: center">　　或人直语说四谛　　或天密语说四谛</p>
<p style="text-align: center">　　分别文字说四谛　　决定义理说四谛</p>
<p style="text-align: center">　　善破于他说四谛　　非外所动说四谛</p>
<p style="text-align: center">　　或八部语说四谛　　或一切语说四谛</p>
<p style="text-align: center">　　随彼所解语言音　　为说四谛令解脱</p>
<p style="text-align: center">　　所有一切诸佛法　　皆如是说无不尽</p>
<p style="text-align: center">　　知语境界不思议　　是名说法三昧力</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>