<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大方广佛华严经 第三十三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大方广佛华严经 第三十三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>大方广佛华严经</a> 第三十三卷</strong></p>
<p style="text-align: left">
	　　于阗国<a>三藏</a>实叉难陀奉制译</p>
<p style="text-align: left">
	　　十回向品第二十五之十一</p>
<p style="text-align: left">
	　　佛子。<a>菩萨</a>摩诃萨。复以法施。所修善根。如是回向。愿一切佛刹。皆悉清净。以不可说不可说庄严具。而庄严之。一一佛刹。其量广大。同于法界。纯善无碍。清净光明。诸佛于中。现成正觉。一佛刹中。清净境界。悉能显现一切佛刹。如一佛刹。一切佛刹。亦复如是。其一一刹。悉以等法界。无量无边。清净妙宝。庄严之具。而为严饰。所谓阿僧祇清净宝座敷众宝衣。阿僧祇宝帐宝网垂布。阿僧祇宝盖一切妙宝互相映彻。阿僧祇宝云普雨众宝。阿僧祇宝华周遍清净。阿僧祇众宝所成栏楯轩槛清净庄严。阿僧祇宝铃常演诸佛微妙音声周流法界。阿僧祇宝莲华种种宝色开敷荣耀。阿僧祇宝树周匝行列无量妙宝以为华果。阿僧祇宝宫殿无量菩萨止住其中。阿僧祇宝楼阁广博崇丽延袤远近。阿僧祇宝却敌大宝所成庄严妙好。阿僧祇宝门闼妙宝璎珞周匝垂布。阿僧祇宝窓牖不思议宝清净庄严。阿僧祇宝多罗形如半月众宝集成。如是一切。悉以众宝而为严饰。离垢清净。不可思议。无非如来善根所起。具足无数宝藏庄严。复有阿僧祇宝河流出一切清净善法。阿僧祇宝海法水盈满。阿僧祇宝芬陀利华常出妙法芬陀利声。阿僧祇宝须弥山智慧山王秀出清净。阿僧祇八楞妙宝宝线贯穿严净无比。阿僧祇净光宝常放无碍大智光明普照法界。阿僧祇宝铃铎更相扣击出妙音声。阿僧祇清净宝诸菩萨宝具足充满。阿僧祇宝缯彩处处垂下色相光洁。阿僧祇妙宝幢以宝半月而为严饰。阿僧祇宝幡悉能普雨无量宝幡。阿僧祇宝带垂布空中庄严殊妙。阿僧祇宝敷具能生种种微细乐触。阿僧祇妙宝旋示现菩萨一切智眼。阿僧祇宝璎珞一一璎珞百千菩萨上妙庄严。阿僧祇宝宫殿。超过一切妙绝无比。阿僧祇宝庄严具金刚摩尼以为严饰。阿僧祇种种妙宝庄严具常现一切清净妙色。阿僧祇清净宝殊形异彩光鉴映彻。阿僧祇宝山以为垣墙周匝围绕清净无碍。阿僧祇宝香其香普熏一切世界。阿僧祇宝化事一一化事周遍法界。阿僧祇宝光明一一光明现一切光。复有阿僧祇宝光明。清净智光。照了诸法。复有阿僧祇无碍宝光明。一一光明。周遍法界。有阿僧祇宝处。一切诸宝。皆悉具足。阿僧祇宝藏。开示一切<a>正法</a>藏宝。阿僧祇宝幢。如来幢相。回然高出。阿僧祇宝贤。大智贤像。具足清净。阿僧祇宝园。生诸菩萨。三昧快乐。阿僧祇宝音。如来妙音。普示<a>世间</a>。阿僧祇宝形。其一一形。皆放无量妙法光明。阿僧祇宝相。其一一相。悉超众相。阿僧祇宝威仪。见者皆生菩萨喜乐。阿僧祇宝聚。见者皆生智慧宝聚。阿僧祇宝安住。见者皆生善住宝心。阿僧祇宝衣服。其有著者。生诸菩萨无比三昧。阿僧祇宝<a>袈裟</a>。其有著者。才始发心。则得善见陀罗尼门。阿僧祇宝修习。其有见者。知一切宝。皆是业果。决定清净。阿僧祇宝无碍知见。其有见者。得了一切清净<a>法眼</a>。阿僧祇宝光藏。其有见者。则得成就大智慧藏。阿僧祇宝座。佛坐其上。大师子吼。阿僧祇宝灯。常放清净智慧光明。阿僧祇宝多罗树。次第行列。缭以宝绳。庄严清净。其树复有阿僧祇宝干。从身耸擢。端直圆洁。阿僧祇宝枝。种种众宝。庄严稠密。不思议鸟。翔集其中。常吐妙音。宣扬正法。阿僧祇宝叶。放大智光。遍一切处。阿僧祇宝华。一一华上。无量菩萨。结跏趺坐。遍游法界。阿僧祇宝果。见者当得一切智智。不退转果。阿僧祇宝聚落。见者舍离世聚落法。阿僧祇宝都邑。无碍众生。于中盈满。阿僧祇宝宫殿。王处其中。具足菩萨那罗延身。勇猛坚固。被法甲胄。心无退转。阿僧祇宝舍。入者能除恋舍宅心。阿僧祇宝衣。著者能令解了无著。阿僧祇宝宫殿。<a>出家</a>菩萨。充满其中。阿僧祇宝珍玩。见者咸生无量<a>欢喜</a>。阿僧祇宝轮。放不思议智慧光明。转不退轮。阿僧祇宝跋陀树。因陀罗网。庄严清净。阿僧祇宝地。不思议宝。间错庄严。阿僧祇宝吹。其音清亮。充满法界。阿僧祇宝鼓。妙音克谐。穷劫不绝。阿僧祇宝众生。尽能摄持无上法宝。阿僧祇宝身。具足无量功德妙宝。阿僧祇宝口。常演一切妙法宝音。阿僧祇宝心。具清净意。大智愿宝。阿僧祇宝念。断诸愚惑。究竟坚固一切智宝。阿僧祇宝明。诵持一切诸<a>佛法</a>宝。阿僧祇宝慧。决了一切诸佛法藏。阿僧祇宝智。得大<a>圆满</a>。一切智宝。阿僧祇宝眼。鉴十力宝。无所障碍。阿僧祇宝耳。听闻无量。尽法界声。清净无碍。阿僧祇宝鼻。常嗅随顺。清净宝香。阿僧祇宝舌。能说无量诸语言法。阿僧祇宝身。遍游十方。而无挂碍。阿僧祇宝意。常勤修习普贤行愿。阿僧祇宝音。净妙音声。遍十方界。阿僧祇宝身业。一切所作。以智为首。阿僧祇宝语业。常说<a>修行</a>无碍智宝。阿僧祇宝意业。得无障碍。广大智宝。究竟圆满。佛子。菩萨摩诃萨。于彼一切诸佛刹中。于一佛刹。一方一处。一毛端量。有无量无边不可说数。诸大菩萨。皆悉成就清净智慧。充满而住。如一佛刹。一方一处。一毛端量。如是。尽<a>虚空</a>遍法界。一一佛刹。一一方。一一处。一一毛端量。悉亦如是。是为菩萨摩诃萨以诸善根而为回向。普愿一切诸佛国土。悉具种种妙宝庄严。如宝庄严。如是广说。如是香庄严。华庄严。鬘庄严。涂香庄严。<a>烧香</a>庄严。末香庄严。衣庄严。盖庄严。幢庄严。幡庄严。摩尼宝庄严。次第乃至过此百倍。皆如宝庄严。如是广说。佛子。菩萨摩诃萨。以法施等。所集善根。为长养一切善根故回向。为严净一切佛刹故回向。为成就一切众生故回向。为令一切众生。皆心净不动故回向。为令一切众生。皆入甚深佛法故回向。为令一切众生。皆得无能过。清净功德故回向。为令一切众生。皆得不可坏。清净福力故回向。为令一切众生。皆得无尽智力。度诸众生。令入佛法故回向。为令一切众生。皆得平等。无量清净言音故回向。为令一切众生。皆得平等无碍眼。成就尽虚空遍法界等智慧故回向。为令一切众生。皆得清净念。知前际劫一切世界故回向。为令一切众生。皆得无碍大智慧。悉能决了一切法藏故回向。为令一切众生。皆得无限量大菩提。周遍法界。无所障碍故回向。为令一切众生。皆得平等无分别同体善根故回向。为令一切众生。皆得一切功德。具足庄严。清净身语意业故回向。为令一切众生。皆得同于普贤行故回向。为令一切众生。皆得入一切同体清净佛刹故回向。为令一切众生。悉观察一切智。皆趣入圆满故回向。为令一切众生。皆得远离不平等善根故回向。为令一切众生。皆得平等无异相。深心次第。圆满一切智故回向。为令一切众生。皆得安住一切白法故回向。为令一切众生。皆于一念中。证一切智。得究竟故回向。为令一切众生。皆成满清净一切智道故回向。佛子。菩萨摩诃萨。以诸善根。普为一切众生。如是回向已。复以此善根。欲普圆满。演说一切清净行法力故回向。欲成就清净行威力。得不可说不可<a>说法</a>海故回向。欲于一一法海。具足无量等法界。清净智光明故回向。欲开示演说一切法差别句义故回向。欲成就无边广大。一切法光明三昧故回向。欲随顺三世诸佛辩才故回向。欲成就去来现在。一切佛<a>自在</a>身故回向。为尊重一切佛可爱乐无障碍法故回向。为满足大悲心。救护一切众生。常无退转故回向。欲成就不思议差别法。无障碍智心。无垢染诸根清净。普入一切众会道场故回向。欲于一切若覆若仰。若粗若细。若广若狭。小大染净。如是等诸佛国土。常转平等不退法轮故回向。欲于念念中。得无所畏。无有穷尽。种种辩才。妙法光明。开示演说故回向。为乐求众善。发心修习。诸根转胜。获一切法。大<a>神通</a>智。尽能了知一切诸法故回向。欲于一切众会道场。亲近供养。为一切众生。演一切法。咸令欢喜故回向。佛子。菩萨摩诃萨。又以此善根。如是回向。所谓以住法界无量住回向。以住法界无量身业回向。以住法界无量语业回向。以住法界无量意业回向。以住法界无量色平等回向。以住法界无量受想行识平等回向。以住法界无量蕴平等回向。以住法界无量界平等回向。以住法界无量处平等回向。以住法界无量内平等回向。以住法界无量外平等回向。以住法界无量发起平等回向。以住法界无量深心平等回向。以住法界无量方便平等回向。以住法界无量信解平等回向。以住法界无量诸根平等回向。以住法界无量初中后际平等回向。以住法界无量业报平等回向。以住法界无量染净平等回向。以住法界无量众生平等回向。以住法界无量佛刹平等回向。以住法界无量法平等回向。以住法界无量世间光明平等回向。以住法界无量诸佛菩萨平等回向。以住法界无量菩萨行愿平等回向。以住法界无量菩萨出离平等回向。以住法界无量菩萨<a>教化</a>调伏平等回向。以住法界无量法界无二平等回向。以住法界无量如来众会道场平等回向。佛子。菩萨摩诃萨。如是回向时。安住法界无量平等清净身。安住法界无量平等清净语。安住法界无量平等清净心。安住法界无量平等诸菩萨清净行愿。安住法界无量平等清净众会道场。安住法界无量平等为一切菩萨广说诸法清净智。安住法界无量平等能入尽法界一切世界身。安住法界无量平等一切法光明清净<a>无畏</a>。能以一音。尽断一切众生疑网。随其根欲。皆令欢喜。住于无上一切种智。力无所畏。自在神通。广大功德。出离法中。佛子。是为菩萨摩诃萨第十住等法界无量回向。菩萨摩诃萨。以法施等一切善根。如是回向时。成满普贤无量无边。菩萨行愿。悉能严净尽虚空等法界。一切佛刹。令一切众生。亦得如是具足成就无边智慧。了一切法。于念念中。见一切佛出兴于世。于念念中。见一切佛无量无边自在力。所谓广大自在力。无著自在力。无碍自在力。不思议自在力。净一切众生自在力。立一切世界自在力。现不可说语言自在力。随时应现自在力。住不退转神通智自在力。演说一切无边法界[彳*卑]无有余自在力。出生<a>普贤菩萨</a>无边际眼自在力。以无碍耳识闻持无量诸佛正法自在力。一身结跏趺坐周遍十方无量法界于诸众生无所迫隘自在力。以圆满智普入三世无量法自在力。又得无量清净。所谓一切众生清净。一切佛刹清净。一切法清净。一切处遍知智清净。遍虚空界无边智清净。得一切差别言音智。以种种言音。普应众生清净。放无量圆满光。普照一切无边世界清净。出生一切三世菩萨行智清净。一念中普入三世一切诸佛众会道场智清净。入无边一切世间。令一切众生。皆作所应作清净。如是等。皆得具足。皆得成就。皆已修治。皆得平等。皆悉现前。皆悉知见。皆悉悟入。皆已观察。皆得清净。到于<a>彼岸</a>。尔时。佛神力故。十方各百万佛刹微尘数世界。六种震动。所谓动。遍动。等遍动。起。遍起。等遍起。涌。遍涌。等遍涌。震。遍震。等遍震。吼。遍吼。等遍吼。击。遍击。等遍击。佛神力故。法如是故。雨众天华。天鬘天末香。天诸杂香。天衣服。天珍宝。天庄严具。天摩尼宝。天沉水香。天栴<a>檀香</a>。天上妙盖。天种种幢。天杂色幡。阿僧祇诸天身。无量百千亿不可说天妙法音。不可思议天赞佛音。阿僧祇天欢喜音。咸称善哉。无量阿僧祇百千那由他诸天。恭敬<a>礼拜</a>。无数天子。常念诸佛。希求如来。无量功德。心不舍离。无数天子。作众妓乐。歌咏赞叹。供养如来。百千阿僧祇诸天。放大光明。普照尽虚空遍法界。一切佛刹。现无量阿僧祇。诸佛境界。如来<a>化身</a>。出过诸天。如于此世界兜率陀天宫说如是法。周遍十方。一切世界。兜率天宫。悉亦如是。尔时。复以佛神力故。十方各过百万佛刹。微尘数世界外。各有百万佛刹。微尘数诸菩萨。而来集会。周遍十方。咸作是言。善哉善哉。佛子。乃能说此诸大回向。佛子我等。皆同一号。名金刚幢。悉从金刚光世界。金刚幢佛所。来诣此土。彼诸世界。悉以佛神力故。而说是法。众会眷属。文辞句义。皆亦如是。不增不减。我等皆承佛神力。从彼土来。为汝作证。如我来此众会为汝作证。十方所有。一切世界。兜率天宫。宝庄严殿。诸菩萨众。来为作证。亦复如是</p>
<p style="text-align: left">
	　　尔时金刚幢菩萨。承佛神力。观察十方。一切众会。暨于法界已。善知文义。增广大心。大悲普覆一切众生。系心安住三世佛种。善入一切佛功德法。成就诸佛自在之身。观诸众生心之所乐。及其所种。一切善根。悉分别知随顺法身。为现清净妙色之身。即于是时。而说颂曰</p>
<p style="text-align: left">
	　　菩萨成就法智慧　　悟解无边正法门</p>
<p style="text-align: left">
	　　为法光明调御师　　了知无碍真实法</p>
<p style="text-align: left">
	　　菩萨为法大导师　　开示甚深难得法</p>
<p style="text-align: left">
	　　引导十方无量众　　悉令安住正法中</p>
<p style="text-align: left">
	　　菩萨已饮佛法海　　法云普雨十方界</p>
<p style="text-align: left">
	　　法日出现于世间　　阐扬妙法利群生</p>
<p style="text-align: left">
	　　常为难遇法施主　　了知入法巧方便</p>
<p style="text-align: left">
	　　法光清净照其心　　于世说法恒无畏</p>
<p style="text-align: left">
	　　善修于法自在心　　悉能悟入诸法门</p>
<p style="text-align: left">
	　　成就甚深妙法海　　普为众生击法鼓</p>
<p style="text-align: left">
	　　宣说甚深希有法　　以法长养诸功德</p>
<p style="text-align: left">
	　　具足清净法喜心　　示现世间佛法藏</p>
<p style="text-align: left">
	　　诸佛法王所灌顶　　成就法性智藏身</p>
<p style="text-align: left">
	　　悉能解了法实相　　安住一切众善法</p>
<p style="text-align: left">
	　　菩萨修行第一施　　一切如来所赞喜</p>
<p style="text-align: left">
	　　所作皆蒙佛忍可　　以此成就人中尊</p>
<p style="text-align: left">
	　　菩萨成就妙法身　　亲从诸佛法化生</p>
<p style="text-align: left">
	　　为利众生作法灯　　演说无量最胜法</p>
<p style="text-align: left">
	　　随所修行妙法施　　则亦观察彼善根</p>
<p style="text-align: left">
	　　所作众善为众生　　悉以智慧而回向</p>
<p style="text-align: left">
	　　所有成佛功德法　　悉以回施诸群生</p>
<p style="text-align: left">
	　　愿令一切皆清净　　到佛庄严之彼岸</p>
<p style="text-align: left">
	　　十方佛刹无有量　　悉具无量大庄严</p>
<p style="text-align: left">
	　　如是庄严不可思　　尽以庄严一国土</p>
<p style="text-align: left">
	　　如来所有清净智　　愿令众生皆具足</p>
<p style="text-align: left">
	　　犹如普贤真佛子　　一切功德自庄严</p>
<p style="text-align: left">
	　　成就广大神通力　　往诣世界悉周遍</p>
<p style="text-align: left">
	　　一切众生无有余　　皆使修行菩萨道</p>
<p style="text-align: left">
	　　诸佛如来所开悟　　十方无量诸众生</p>
<p style="text-align: left">
	　　一切皆令如普贤　　具足修行最上行</p>
<p style="text-align: left">
	　　诸佛菩萨所成就　　种种差别诸功德</p>
<p style="text-align: left">
	　　如是功德无有边　　愿使众生悉圆满</p>
<p style="text-align: left">
	　　菩萨具足自在力　　所应学处皆往学</p>
<p style="text-align: left">
	　　示现一切大神通　　普诣十方无量土</p>
<p style="text-align: left">
	　　菩萨能于一念顷　　觐等众生无数佛</p>
<p style="text-align: left">
	　　又复于一毛端中　　尽摄诸法皆明见</p>
<p style="text-align: left">
	　　世间众生无有量　　菩萨悉能分别知</p>
<p style="text-align: left">
	　　诸佛无量等众生　　大心供养咸令尽</p>
<p style="text-align: left">
	　　种种名香上妙华　　众宝衣裳及幡盖</p>
<p style="text-align: left">
	　　分布法界咸充满　　发心普供十方佛</p>
<p style="text-align: left">
	　　一毛孔中悉明见　　不思议数无量佛</p>
<p style="text-align: left">
	　　一切毛孔皆如是　　普礼一切世间灯</p>
<p style="text-align: left">
	　　举身次第恭敬礼　　如是无边诸最胜</p>
<p style="text-align: left">
	　　亦以言辞普称赞　　穷尽未来一切劫</p>
<p style="text-align: left">
	　　一如来所供养具　　其数无量等众生</p>
<p style="text-align: left">
	　　如是供养一如来　　一切如来亦复然</p>
<p style="text-align: left">
	　　供养赞叹诸如来　　尽彼世间一切劫</p>
<p style="text-align: left">
	　　世间劫数可终尽　　菩萨供养无休懈</p>
<p style="text-align: left">
	　　一切世间种种劫　　于尔所劫修诸行</p>
<p style="text-align: left">
	　　恭敬供养一如来　　尽一切劫无厌足</p>
<p style="text-align: left">
	　　如无量劫供一佛　　供一切佛皆如是</p>
<p style="text-align: left">
	　　亦不分别是劫数　　于所供养生疲厌</p>
<p style="text-align: left">
	　　法界广大无边际　　菩萨观察悉明了</p>
<p style="text-align: left">
	　　以大莲华遍布中　　施等众生无量佛</p>
<p style="text-align: left">
	　　宝华香色皆圆满　　清净庄严甚微妙</p>
<p style="text-align: left">
	　　一切世间无可谕　　持以供养人中尊</p>
<p style="text-align: left">
	　　众生数等无量刹　　诸妙宝盖满其中</p>
<p style="text-align: left">
	　　悉以供养一如来　　供一切佛皆如是</p>
<p style="text-align: left">
	　　涂香无比最<a>殊胜</a>　　一切世间未曾有</p>
<p style="text-align: left">
	　　以此供养<a>天人</a>师　　穷尽众生数等劫</p>
<p style="text-align: left">
	　　末香烧香上妙华　　众宝衣服庄严具</p>
<p style="text-align: left">
	　　如是供养诸最胜　　欢喜奉事无厌足</p>
<p style="text-align: left">
	　　等众生数照世灯　　念念成就大菩提</p>
<p style="text-align: left">
	　　亦以无边偈称述　　供养人中调御者</p>
<p style="text-align: left">
	　　如众生数佛<a>世尊</a>　　皆修无上妙供养</p>
<p style="text-align: left">
	　　如众生数无量劫　　如是赞叹无穷尽</p>
<p style="text-align: left">
	　　如是供养诸佛时　　以佛神力皆周遍</p>
<p style="text-align: left">
	　　悉见十方无量佛　　安住普贤菩萨行</p>
<p style="text-align: left">
	　　过去未来及现在　　所有一切诸善根</p>
<p style="text-align: left">
	　　令我常修普贤行　　速得安住普贤地</p>
<p style="text-align: left">
	　　一切如来所知见　　世间无量诸众生</p>
<p style="text-align: left">
	　　悉愿具足如普贤　　为聪慧者所称赞</p>
<p style="text-align: left">
	　　此是十方诸大士　　共所修治回向行</p>
<p style="text-align: left">
	　　诸佛如来为我说　　此回向行最无上</p>
<p style="text-align: left">
	　　十方世界无有余　　其中一切诸众生</p>
<p style="text-align: left">
	　　莫不咸令得开觉　　悉使常如普贤行</p>
<p style="text-align: left">
	　　如其回向行布施　　亦复坚持于禁戒</p>
<p style="text-align: left">
	　　精进长时无退怯　　忍辱柔和心不动</p>
<p style="text-align: left">
	　　<a>禅定</a>持心常一缘　　智慧了境同三昧</p>
<p style="text-align: left">
	　　去来现在皆通达　　世间无有得其边</p>
<p style="text-align: left">
	　　菩萨身心及语业　　如是所作皆清净</p>
<p style="text-align: left">
	　　一切修行无有余　　悉与普贤菩萨等</p>
<p style="text-align: left">
	　　譬<a>如法</a>界无分别　　戏论染着皆永尽</p>
<p style="text-align: left">
	　　亦如<a>涅槃</a>无障碍　　心常如是离诸取</p>
<p style="text-align: left">
	　　智者所有回向法　　诸佛如来已开示</p>
<p style="text-align: left">
	　　种种善根悉回向　　是故能成菩萨道</p>
<p style="text-align: left">
	　　佛子善学此回向　　无量行愿悉成满</p>
<p style="text-align: left">
	　　摄取法界尽无余　　是故能成善逝力</p>
<p style="text-align: left">
	　　若欲成就佛所说　　菩萨广大殊胜行</p>
<p style="text-align: left">
	　　宜应善住此回向　　是诸佛子号普贤</p>
<p style="text-align: left">
	　　一切众生犹可数　　三世心量亦可知</p>
<p style="text-align: left">
	　　如是普贤诸佛子　　功德边际无能测</p>
<p style="text-align: left">
	　　一毛度空可得边　　众刹为尘可知数</p>
<p style="text-align: left">
	　　如是大仙诸佛子　　所住行愿无能量</p>
				</div></div><hr><script charset='utf-8' src='../../js/footer.js'></script></body></html>