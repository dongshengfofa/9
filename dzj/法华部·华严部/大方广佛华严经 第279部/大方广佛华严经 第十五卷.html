<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大方广佛华严经 第十五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大方广佛华严经 第十五卷</center></div><div class='fo'><center>经文出处:来自无量光明网</center><br/><br>
<p><strong>　　于阗国<a>三藏</a>实叉难陀奉制译</strong></p>
<h2>贤首品第十二之二</h2>
<p style="text-align: center">　　有胜三昧名安乐　　能普救度诸群生</p>
<p style="text-align: center">　　放大光明不思议　　令其见者悉调伏</p>
<p style="text-align: center">　　所放光明名善现　　若有众生遇此光</p>
<p style="text-align: center">　　必令获益不唐捐　　因是得成无上智</p>
<p style="text-align: center">　　彼光示现于诸佛　　示法示僧示正道</p>
<p style="text-align: center">　　亦示佛塔及形像　　是故得成此光明</p>
<p style="text-align: center">　　又放光明名照耀　　映蔽一切诸天光</p>
<p style="text-align: center">　　所有闇障靡不除　　普为众生作<a>饶益</a></p>
<p style="text-align: center">　　此光<a>觉悟</a>一切众　　令执灯明供养佛</p>
<p style="text-align: center">　　以灯供养诸佛故　　得成世中无上灯</p>
<p style="text-align: center">　　然诸油灯及酥灯　　亦然种种诸明炬</p>
<p style="text-align: center">　　众香妙药上宝烛　　以是供佛获此光</p>
<p style="text-align: center">　　又放光明名济度　　此光能觉一切众</p>
<p style="text-align: center">　　令其普发大誓心　　度脱欲海诸群生</p>
<p style="text-align: center">　　若能普发大誓心　　度脱欲海诸群生</p>
<p style="text-align: center">　　则能越度四瀑流　　示导无忧<a>解脱</a>城</p>
<p style="text-align: center">　　于诸行路大水处　　造立桥梁及船筏</p>
<p style="text-align: center">　　毁呰有为赞寂静　　是故得成此光明</p>
<p style="text-align: center">　　又放光明名灭爱　　此光能觉一切众</p>
<p style="text-align: center">　　令其舍离于五欲　　专思解脱妙法味</p>
<p style="text-align: center">　　若能舍离于五欲　　专思解脱妙法味</p>
<p style="text-align: center">　　则能以佛<a>甘露</a>雨　　普灭<a>世间</a>诸渴爱</p>
<p style="text-align: center">　　惠施池井及泉流　　专求无上菩提道</p>
<p style="text-align: center">　　毁呰五欲赞<a>禅定</a>　　是故得成此光明</p>
<p style="text-align: center">　　又放光明名<a>欢喜</a>　　此光能觉一切众</p>
<p style="text-align: center">　　令其爱慕佛菩提　　发心愿证无师道</p>
<p style="text-align: center">　　造立如来大悲像　　众相庄严坐华座</p>
<p style="text-align: center">　　恒叹最胜诸功德　　是故得成此光明</p>
<p style="text-align: center">　　又放光明名爱乐　　此光能觉一切众</p>
<p style="text-align: center">　　令其心乐于诸佛　　及以乐法乐众僧</p>
<p style="text-align: center">　　若常心乐于诸佛　　及以乐法乐众僧</p>
<p style="text-align: center">　　则在如来众会中　　逮成无上深法忍</p>
<p style="text-align: center">　　开悟众生无有量　　普使念<a>佛法</a>僧宝</p>
<p style="text-align: center">　　及示发心功<a>德行</a>　　是故得成此光明</p>
<p style="text-align: center">　　又放光明名福聚　　此光能觉一切众</p>
<p style="text-align: center">　　令行种种无量施　　以此愿求无上道</p>
<p style="text-align: center">　　设大施会无遮限　　有来求者皆满足</p>
<p style="text-align: center">　　不令其心有所乏　　是故得成此光明</p>
<p style="text-align: center">　　又放光明名具智　　此光能觉一切众</p>
<p style="text-align: center">　　令于一法一念中　　悉解无量诸法门</p>
<p style="text-align: center">　　为诸众生分别法　　及以决了真实义</p>
<p style="text-align: center">　　善<a>说法</a>义无亏减　　是故得成此光明</p>
<p style="text-align: center">　　又放光明名慧灯　　此光能觉一切众</p>
<p style="text-align: center">　　令知众生性空寂　　一切诸法无所有</p>
<p style="text-align: center">　　演说诸法空无主　　如幻如焰水中月</p>
<p style="text-align: center">　　乃至犹如梦影像　　是故得成此光明</p>
<p style="text-align: center">　　又放光名法<a>自在</a>　　此光能觉一切众</p>
<p style="text-align: center">　　令得无尽陀罗尼　　悉持一切诸佛法</p>
<p style="text-align: center">　　恭敬供养持法者　　给侍守护诸贤圣</p>
<p style="text-align: center">　　以种种法施众生　　是故得成此光明</p>
<p style="text-align: center">　　又放光明名能舍　　此光觉悟悭众生</p>
<p style="text-align: center">　　令知财宝悉非常　　恒乐惠施心无著</p>
<p style="text-align: center">　　悭心难调而能调　　解财如梦如浮云</p>
<p style="text-align: center">　　增长惠施清净心　　是故得成此光明</p>
<p style="text-align: center">　　又放光明名除热　　此光能觉毁禁者</p>
<p style="text-align: center">　　普使受持清净戒　　发心愿证无师道</p>
<p style="text-align: center">　　劝引众生受持戒　　十善业道悉清净</p>
<p style="text-align: center">　　又令发向菩提心　　是故得成此光明</p>
<p style="text-align: center">　　又放光明名忍严　　此光觉悟嗔恚者</p>
<p style="text-align: center">　　令彼除嗔离我慢　　常乐忍辱柔和法</p>
<p style="text-align: center">　　众生暴恶难可忍　　为菩提故心不动</p>
<p style="text-align: center">　　常乐称扬忍功德　　是故得成此光明</p>
<p style="text-align: center">　　又放光明名勇猛　　此光觉悟懒堕者</p>
<p style="text-align: center">　　令彼常于三宝中　　恭敬供养无疲厌</p>
<p style="text-align: center">　　若彼常于三宝中　　恭敬供养无疲厌</p>
<p style="text-align: center">　　则能超出四魔境　　速成无上佛菩提</p>
<p style="text-align: center">　　劝化众生令进策　　常勤供养于三宝</p>
<p style="text-align: center">　　法欲灭时专守护　　是故得成此光明</p>
<p style="text-align: center">　　又放光明名寂静　　此光能觉乱意者</p>
<p style="text-align: center">　　令其远离贪恚痴　　心不动摇而正定</p>
<p style="text-align: center">　　舍离一切恶知识　　无义谈说杂染行</p>
<p style="text-align: center">　　赞叹禅定阿兰若　　是故得成此光明</p>
<p style="text-align: center">　　又放光明名慧严　　此光觉悟愚迷者</p>
<p style="text-align: center">　　令其证谛解缘起　　诸根智慧悉通达</p>
<p style="text-align: center">　　若能证谛解缘起　　诸根智慧悉通达</p>
<p style="text-align: center">　　则得日灯三昧法　　智慧光明成佛果</p>
<p style="text-align: center">　　国财及己皆能舍　　为菩提故求<a>正法</a></p>
<p style="text-align: center">　　闻已专勤为众说　　是故得成此光明</p>
<p style="text-align: center">　　又放光明名佛慧　　此光觉悟诸含识</p>
<p style="text-align: center">　　令见无量无边佛　　各各坐宝莲华上</p>
<p style="text-align: center">　　赞佛威德及解脱　　说佛自在无有量</p>
<p style="text-align: center">　　显示佛力及<a>神通</a>　　是故得成此光明</p>
<p style="text-align: center">　　又放光明名<a>无畏</a>　　此光照触恐怖者</p>
<p style="text-align: center">　　非人所持诸毒害　　一切皆令疾除灭</p>
<p style="text-align: center">　　能于众生施无畏　　遇有恼害皆劝止</p>
<p style="text-align: center">　　拯济厄难孤穷者　　以是得成此光明</p>
<p style="text-align: center">　　又放光明名安隐　　此光能照疾病者</p>
<p style="text-align: center">　　令除一切诸苦痛　　悉得正定三昧乐</p>
<p style="text-align: center">　　施以良药救众患　　妙宝延命香涂体</p>
<p style="text-align: center">　　酥油乳蜜充饮食　　以是得成此光明</p>
<p style="text-align: center">　　又放光明名见佛　　此光觉悟将没者</p>
<p style="text-align: center">　　令随忆念见如来　　命终得生其净国</p>
<p style="text-align: center">　　见有临终劝<a>念佛</a>　　又示尊像令瞻敬</p>
<p style="text-align: center">　　俾于佛所深归仰　　是故得成此光明</p>
<p style="text-align: center">　　又放光明名乐法　　此光能觉一切众</p>
<p style="text-align: center">　　令于正法常欣乐　　听闻演说及书写</p>
<p style="text-align: center">　　法欲尽时能演说　　令求法者意充满</p>
<p style="text-align: center">　　于法爱乐勤<a>修行</a>　　是故得成此光明</p>
<p style="text-align: center">　　又放光明名妙音　　此光开悟诸<a>菩萨</a></p>
<p style="text-align: center">　　能令<a>三界</a>所有声　　闻者皆是如来音</p>
<p style="text-align: center">　　以大音声称赞佛　　及施铃铎诸音乐</p>
<p style="text-align: center">　　普使世间闻佛音　　是故得成此光明</p>
<p style="text-align: center">　　又放光名施甘露　　此光开悟一切众</p>
<p style="text-align: center">　　令舍一切放逸行　　具足修习诸功德</p>
<p style="text-align: center">　　说有为法非安隐　　无量苦恼悉充遍</p>
<p style="text-align: center">　　恒乐称扬寂灭乐　　是故得成此光明		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p style="text-align: center">　　又放光明名最胜　　此光开悟一切众</p>
<p style="text-align: center">　　令于佛所普听闻　　戒定智慧增上法</p>
<p style="text-align: center">　　常乐称扬一切佛　　胜戒胜定<a>殊胜</a>慧</p>
<p style="text-align: center">　　如是为求无上道　　是故得成此光明</p>
<p style="text-align: center">　　又放光明名宝严　　此光能觉一切众</p>
<p style="text-align: center">　　令得宝藏无穷尽　　以此供养诸如来</p>
<p style="text-align: center">　　以诸种种上妙宝　　奉施于佛及佛塔</p>
<p style="text-align: center">　　亦以惠施诸贫乏　　是故得成此光明</p>
<p style="text-align: center">　　又放光明名香严　　此光能觉一切众</p>
<p style="text-align: center">　　令其闻者悦可意　　决定当成佛功德</p>
<p style="text-align: center">　　人天妙香以涂地　　供养一切最胜主</p>
<p style="text-align: center">　　亦以造塔及佛像　　是故得成此光明</p>
<p style="text-align: center">　　又放光名杂庄严　　宝幢幡盖无央数</p>
<p style="text-align: center">　　焚香散华奏众乐　　城邑内外皆充满</p>
<p style="text-align: center">　　本以微妙妓乐音　　众香妙华幢盖等</p>
<p style="text-align: center">　　种种庄严供养佛　　是故得成此光明</p>
<p style="text-align: center">　　又放光明名严洁　　令地平坦犹如掌</p>
<p style="text-align: center">　　庄严佛塔及其处　　是故得成此光明</p>
<p style="text-align: center">　　又放光明名大云　　能起香云雨香水</p>
<p style="text-align: center">　　以水洒塔及庭院　　是故得成此光明</p>
<p style="text-align: center">　　又放光明名严具　　令裸形者得上服</p>
<p style="text-align: center">　　严身妙物而为施　　是故得成此光明</p>
<p style="text-align: center">　　又放光明名上味　　能令饥者获美食</p>
<p style="text-align: center">　　种种珍馔而为施　　是故得成此光明</p>
<p style="text-align: center">　　又放光明名大财　　令贫乏者获宝藏</p>
<p style="text-align: center">　　以无尽物施三宝　　是故得成此光明</p>
<p style="text-align: center">　　又放光名眼清净　　能令盲者见众色</p>
<p style="text-align: center">　　以灯施佛及佛塔　　是故得成此光明</p>
<p style="text-align: center">　　又放光名耳清净　　能令聋者悉善听</p>
<p style="text-align: center">　　鼓乐娱佛及佛塔　　是故得成此光明</p>
<p style="text-align: center">　　又放光名鼻清净　　昔未闻香皆得闻</p>
<p style="text-align: center">　　以香施佛及佛塔　　是故得成此光明</p>
<p style="text-align: center">　　又放光名舌清净　　能以美音称赞佛</p>
<p style="text-align: center">　　永除粗恶不善语　　是故得成此光明</p>
<p style="text-align: center">　　又放光名身清净　　诸根缺者令具足</p>
<p style="text-align: center">　　以身<a>礼佛</a>及佛塔　　是故得成此光明</p>
<p style="text-align: center">　　又放光名意清净　　令失心者得<a>正念</a></p>
<p style="text-align: center">　　修行三昧悉自在　　是故得成此光明</p>
<p style="text-align: center">　　又放光名色清净　　令见难思诸佛色</p>
<p style="text-align: center">　　以众妙色庄严塔　　是故得成此光明</p>
<p style="text-align: center">　　又放光名声清净　　令知声性本空寂</p>
<p style="text-align: center">　　观声缘起如谷响　　是故得成此光明</p>
<p style="text-align: center">　　又放光名香清净　　令诸臭秽悉香洁</p>
<p style="text-align: center">　　香水洗塔菩提树　　是故得成此光明</p>
<p style="text-align: center">　　又放光名味清净　　能除一切味中毒</p>
<p style="text-align: center">　　恒供佛僧及父母　　是故得成此光明</p>
<p style="text-align: center">　　又放光名触清净　　能令恶触皆柔软</p>
<p style="text-align: center">　　戈鋋剑戟从空雨　　皆令变作妙华鬘</p>
<p style="text-align: center">　　以昔曾于道路中　　涂香散华布衣服</p>
<p style="text-align: center">　　迎送如来令蹈上　　是故今获光如是</p>
<p style="text-align: center">　　又放光名法清净　　能令一切诸毛孔</p>
<p style="text-align: center">　　悉演妙法不思议　　众生听者咸欣悟</p>
<p style="text-align: center">　　因缘所生无有生　　诸佛法身非是身</p>
<p style="text-align: center">　　法性<a>常住</a>如<a>虚空</a>　　以说其义光如是</p>
<p style="text-align: center">　　如是等比光明门　　如恒河沙无限数</p>
<p style="text-align: center">　　悉从大仙毛孔出　　一一作业各差别</p>
<p style="text-align: center">　　如一毛孔所放光　　无量无数如恒沙</p>
<p style="text-align: center">　　一切毛孔悉亦然　　此是大仙三昧力</p>
<p style="text-align: center">　　如其本行所得光　　随彼宿缘同<a>行者</a></p>
<p style="text-align: center">　　今放光明故如是　　此是大仙智自在</p>
<p style="text-align: center">　　往昔同修于福业　　及有爱乐能<a>随喜</a></p>
<p style="text-align: center">　　见其所作亦复然　　彼于此光咸得见</p>
<p style="text-align: center">　　若有自修众福业　　供养诸佛无央数</p>
<p style="text-align: center">　　于佛功德常愿求　　是此光明所开觉</p>
<p style="text-align: center">　　譬如生盲不见日　　非为无日出世间</p>
<p style="text-align: center">　　诸有目者悉明见　　各随所务修其业</p>
<p style="text-align: center">　　大士光明亦如是　　有智慧者皆悉见</p>
<p style="text-align: center">　　凡夫邪信劣解人　　于此光明莫能睹</p>
<p style="text-align: center">　　摩尼宫殿及辇乘　　妙宝灵香以涂莹</p>
<p style="text-align: center">　　有福德者自然备　　非无德者所能处</p>
<p style="text-align: center">　　大士光明亦如是　　有深智者咸照触</p>
<p style="text-align: center">　　邪信劣解凡愚人　　无有能见此光明</p>
<p style="text-align: center">　　若有闻此光差别　　能生清净深信解</p>
<p style="text-align: center">　　永断一切诸疑网　　速成无上功德幢</p>
<p style="text-align: center">　　有胜三昧能出现　　眷属庄严皆自在</p>
<p style="text-align: center">　　一切十方诸国土　　佛子众会无伦匹</p>
<p style="text-align: center">　　有妙莲华光庄严　　量等三千大千界</p>
<p style="text-align: center">　　其身端坐悉充满　　是此三昧神通力</p>
<p style="text-align: center">　　复有十刹微尘数　　妙好莲华所围绕</p>
<p style="text-align: center">　　诸佛子众于中坐　　住此三昧威神力</p>
<p style="text-align: center">　　宿世成就善因缘　　具足修行佛功德</p>
<p style="text-align: center">　　此等众生绕菩萨　　悉共合掌观无厌</p>
<p style="text-align: center">　　譬如明月在星中　　菩萨处众亦复然</p>
<p style="text-align: center">　　大士所行法如是　　入此三昧威神力</p>
<p style="text-align: center">　　如于一方所示现　　诸佛子众共围绕</p>
<p style="text-align: center">　　一切方中悉如是　　住此三昧威神力</p>
<p style="text-align: center">　　有胜三昧名方网　　菩萨住此广开示</p>
<p style="text-align: center">　　一切方中普现身　　或现入定或从出</p>
<p style="text-align: center">　　或于东方入正定　　而于西方从定出</p>
<p style="text-align: center">　　或于西方入正定　　而于东方从定出</p>
<p style="text-align: center">　　或于余方入正定　　而于余方从定出</p>
<p style="text-align: center">　　如是入出遍十方　　是名菩萨三昧力</p>
<p style="text-align: center">　　尽于东方诸国土　　所有如来无数量</p>
<p style="text-align: center">　　悉现其前普亲近　　住于三昧寂不动</p>
<p style="text-align: center">　　而于西方诸世界　　一切诸佛如来所</p>
<p style="text-align: center">　　皆现从于三昧起　　广修无量诸供养</p>
<p style="text-align: center">　　尽于西方诸国土　　所有如来无数量</p>
<p style="text-align: center">　　悉现其前普亲近　　住于三昧寂不动</p>
<p style="text-align: center">　　而于东方诸世界　　一切诸佛如来所</p>
<p style="text-align: center">　　皆现从于三昧起　　广修无量诸供养</p>
<p style="text-align: center">　　如是十方诸世界　　菩萨悉入无有余</p>
<p style="text-align: center">　　或现三昧寂不动　　或现恭敬供养佛</p>
<p style="text-align: center">　　于眼根中入正定　　于色尘中从定出</p>
<p style="text-align: center">　　示现色性不思议　　一切<a>天人</a>莫能知</p>
<p style="text-align: center">　　于色尘中入正定　　于眼起定心不乱		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p style="text-align: center">　　说眼无生无有起　　性空寂灭无所作</p>
<p style="text-align: center">　　于耳根中入正定　　于声尘中从定出</p>
<p style="text-align: center">　　分别一切语言音　　诸天世人莫能知</p>
<p style="text-align: center">　　于声尘中入正定　　于耳起定心不乱</p>
<p style="text-align: center">　　说耳无生无有起　　性空寂灭无所作</p>
<p style="text-align: center">　　于鼻根中入正定　　于香尘中从定出</p>
<p style="text-align: center">　　普得一切上妙香　　诸天世人莫能知</p>
<p style="text-align: center">　　于香尘中入正定　　于鼻起定心不乱</p>
<p style="text-align: center">　　说鼻无生无有起　　性空寂灭无所作</p>
<p style="text-align: center">　　于舌根中入正定　　于味尘中从定出</p>
<p style="text-align: center">　　普得一切诸上味　　诸天世人莫能知</p>
<p style="text-align: center">　　于味尘中入正定　　于舌起定心不乱</p>
<p style="text-align: center">　　说舌无生无有起　　性空寂灭无所作</p>
<p style="text-align: center">　　于身根中入正定　　于触尘中从定出</p>
<p style="text-align: center">　　善能分别一切触　　诸天世人莫能知</p>
<p style="text-align: center">　　于触尘中入正定　　于身起定心不乱</p>
<p style="text-align: center">　　说身无生无有起　　性空寂灭无所作</p>
<p style="text-align: center">　　于意根中入正定　　于法尘中从定出</p>
<p style="text-align: center">　　分别一切诸<a>法相</a>　　诸天世人莫能知</p>
<p style="text-align: center">　　于法尘中入正定　　从意起定心不乱</p>
<p style="text-align: center">　　说意无生无有起　　性空寂灭无所作</p>
<p style="text-align: center">　　童子身中入正定　　壮年身中从定出</p>
<p style="text-align: center">　　壮年身中入正定　　老年身中从定出</p>
<p style="text-align: center">　　老年身中入正定　　善女身中从定出</p>
<p style="text-align: center">　　善女身中入正定　　善男身中从定出</p>
<p style="text-align: center">　　善男身中入正定　　<a>比丘尼</a>身从定出</p>
<p style="text-align: center">　　<a>比丘</a>尼身入正定　　比丘身中从定出</p>
<p style="text-align: center">　　比丘身中入正定　　学无学身从定出</p>
<p style="text-align: center">　　学无学身入正定　　辟支佛身从定出</p>
<p style="text-align: center">　　辟支佛身入正定　　现如来身从定出</p>
<p style="text-align: center">　　于如来身入正定　　诸天身中从定出</p>
<p style="text-align: center">　　诸天身中入正定　　大龙身中从定出</p>
<p style="text-align: center">　　大龙身中入正定　　夜叉身中从定出</p>
<p style="text-align: center">　　夜叉身中入正定　　鬼神身中从定出</p>
<p style="text-align: center">　　鬼神身中入正定　　一毛孔中从定出</p>
<p style="text-align: center">　　一毛孔中入正定　　一切毛孔从定出</p>
<p style="text-align: center">　　一切毛孔入正定　　一毛端头从定出</p>
<p style="text-align: center">　　一毛端头入正定　　一微尘中从定出</p>
<p style="text-align: center">　　一微尘中入正定　　一切尘中从定出</p>
<p style="text-align: center">　　一切尘中入正定　　金刚地中从定出</p>
<p style="text-align: center">　　金刚地中入正定　　摩尼树上从定出</p>
<p style="text-align: center">　　摩尼树上入正定　　<a>佛光</a>明中从定出</p>
<p style="text-align: center">　　佛光明中入正定　　于河海中从定出</p>
<p style="text-align: center">　　于河海中入正定　　于火大中从定出</p>
<p style="text-align: center">　　于火大中入正定　　于风起定心不乱</p>
<p style="text-align: center">　　于风大中入正定　　于地大中从定出</p>
<p style="text-align: center">　　于地大中入正定　　于天宫殿从定出</p>
<p style="text-align: center">　　于天宫殿入正定　　于空起定心不乱</p>
<p style="text-align: center">　　是名无量功德者　　三昧自在难思议</p>
<p style="text-align: center">　　十方一切诸如来　　于无量劫说不尽</p>
<p style="text-align: center">　　一切如来咸共说　　众生业报难思议</p>
<p style="text-align: center">　　诸龙变化佛自在　　菩萨神力亦难思</p>
<p style="text-align: center">　　欲以譬谕而显示　　终无有谕能谕此</p>
<p style="text-align: center">　　然诸智慧聪达人　　因于譬故解其义</p>
<p style="text-align: center">　　声闻心住八解脱　　所有变现皆自在</p>
<p style="text-align: center">　　能以一身现多身　　复以多身为一身</p>
<p style="text-align: center">　　于虚空中入火定　　行住坐卧悉在空</p>
<p style="text-align: center">　　身上出水身下火　　身上出火身下水</p>
<p style="text-align: center">　　如是皆于一念中　　种种自在无边量</p>
<p style="text-align: center">　　彼不具足大慈悲　　不为众生求佛道</p>
<p style="text-align: center">　　尚能现此难思事　　况大饶益自在力</p>
<p style="text-align: center">　　譬如日月游虚空　　影像普遍于十方</p>
<p style="text-align: center">　　泉池陂泽器中水　　众宝河海靡不现</p>
<p style="text-align: center">　　菩萨色像亦复然　　十方普现不思议</p>
<p style="text-align: center">　　此皆三昧自在法　　唯有如来能证了</p>
<p style="text-align: center">　　如净水中四兵像　　各各别异无交杂</p>
<p style="text-align: center">　　剑戟弧矢类甚多　　铠胄车舆非一种</p>
<p style="text-align: center">　　随其所有相差别　　莫不皆于水中现</p>
<p style="text-align: center">　　而水本自无分别　　菩萨三昧亦如是</p>
<p style="text-align: center">　　海中有神名善音　　其音普顺海众生</p>
<p style="text-align: center">　　所有语言皆辩了　　令彼一切悉欢悦</p>
<p style="text-align: center">　　彼神具有贪恚痴　　犹能善解一切音</p>
<p style="text-align: center">　　况复总持自在力　　而不能令众欢喜</p>
<p style="text-align: center">　　有一妇人名辩才　　父母求天而得生</p>
<p style="text-align: center">　　若有离恶乐真实　　入彼身中生妙辩</p>
<p style="text-align: center">　　彼有贪欲嗔恚痴　　犹能随行与辩才</p>
<p style="text-align: center">　　何况菩萨具智慧　　而不能与众生益</p>
<p style="text-align: center">　　譬如幻师知幻法　　能现种种无量事</p>
<p style="text-align: center">　　须臾示作日月岁　　城邑丰饶大安乐</p>
<p style="text-align: center">　　幻师具有贪恚痴　　犹能幻力悦世间</p>
<p style="text-align: center">　　况复禅定解脱力　　而不能令众欢喜</p>
<p style="text-align: center">　　天阿修罗斗战时　　修罗败衂而退走</p>
<p style="text-align: center">　　兵仗车舆及徒旅　　一时窜匿莫得见</p>
<p style="text-align: center">　　彼有贪欲嗔恚痴　　尚能变化不思议</p>
<p style="text-align: center">　　况住神通无畏法　　云何不能现自在</p>
<p style="text-align: center">　　释提桓因有象王　　彼知天主欲行时</p>
<p style="text-align: center">　　自化作头三十三　　一一六牙皆具足</p>
<p style="text-align: center">　　一一牙上七池水　　清净香洁湛然满</p>
<p style="text-align: center">　　一一清净池水中　　各七莲华妙严饰</p>
<p style="text-align: center">　　彼诸严饰莲华上　　各各有七天玉女</p>
<p style="text-align: center">　　悉善技艺奏众乐　　而与帝释相娱乐</p>
<p style="text-align: center">　　彼象或复舍本形　　自化其身同诸天</p>
<p style="text-align: center">　　威仪进止悉齐等　　有此变现神通力</p>
<p style="text-align: center">　　彼有贪欲嗔恚痴　　尚能现此诸神通</p>
<p style="text-align: center">　　何况具足方便智　　而于诸定不自在</p>
<p style="text-align: center">　　如阿修罗变作身　　蹈金刚际海中立</p>
<p style="text-align: center">　　海水至深仅其半　　首共须弥正齐等</p>
<p style="text-align: center">　　彼有贪欲嗔恚痴　　尚能现此大神通</p>
<p style="text-align: center">　　况伏魔怨照世灯　　而无自在威神力</p>
<p style="text-align: center">　　天阿修罗共战时　　帝释神力难思议</p>
<p style="text-align: center">　　随阿修罗军众数　　现身等彼而与敌</p>
<p style="text-align: center">　　诸阿修罗发是念　　释提桓因来向我</p>
<p style="text-align: center">　　必取我身五种缚　　由是彼众悉忧悴</p>
<p style="text-align: center">　　帝释现身有千眼　　手持金刚出火焰</p>
<p style="text-align: center">　　被甲持杖极威严　　修罗望见咸退伏</p>
<p style="text-align: center">　　彼以微小福德力　　犹能摧破大怨敌</p>
<p style="text-align: center">　　何况救度一切者　　具足功德不自在</p>
<p style="text-align: center">　　忉利天中有天鼓　　从天业报而生得</p>
<p style="text-align: center">　　知诸天众放逸时　　空中自然出此音</p>
<p style="text-align: center">　　一切五欲悉无常　　如水聚沫性虚伪</p>
<p style="text-align: center">　　诸有如梦如阳焰　　亦如浮云水中月</p>
<p style="text-align: center">　　放逸为怨为苦恼　　非甘露道<a>生死</a>径</p>
<p style="text-align: center">　　若有作诸放逸行　　入于死灭大鱼口</p>
<p style="text-align: center">　　世间所有众苦本　　一切<a>圣人</a>皆厌患</p>
<p style="text-align: center">　　五欲功德灭坏性　　汝应爱乐真实法</p>
<p style="text-align: center">　　三十三天闻此音　　悉共来升善法堂</p>
<p style="text-align: center">　　帝释为说微妙法　　咸令顺寂除贪爱</p>
<p style="text-align: center">　　彼音无形不可见　　犹能利益诸天众		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p style="text-align: center">　　况随心乐现色身　　而不济度诸群生</p>
<p style="text-align: center">　　天阿修罗共斗时　　诸天福德殊胜力</p>
<p style="text-align: center">　　天鼓出音告其众　　汝等宜应勿忧怖</p>
<p style="text-align: center">　　诸天闻此所告音　　悉除忧畏增益力</p>
<p style="text-align: center">　　时阿修罗心震惧　　所将兵众咸退走</p>
<p style="text-align: center">　　甘露妙定如天鼓　　恒出降魔寂静音</p>
<p style="text-align: center">　　大悲哀愍救一切　　普使众生灭烦恼</p>
<p style="text-align: center">　　帝释普应诸天女　　九十有二那由他</p>
<p style="text-align: center">　　令彼各各心自谓　　天王独与我娱乐</p>
<p style="text-align: center">　　如天女中身普应　　善法堂内亦如是</p>
<p style="text-align: center">　　能于一念现神通　　悉至其前为说法</p>
<p style="text-align: center">　　帝释具有贪恚痴　　能令眷属悉欢喜</p>
<p style="text-align: center">　　况大方便神通力　　而不能令一切悦</p>
<p style="text-align: center">　　他化自在六天王　　于欲界中得自在</p>
<p style="text-align: center">　　以业惑苦为罥网　　系缚一切诸凡夫</p>
<p style="text-align: center">　　彼有贪欲嗔恚痴　　犹于众生得自在</p>
<p style="text-align: center">　　况具十种自在力　　而不能令众同行</p>
<p style="text-align: center">　　三千世界大梵王　　一切梵天所住处</p>
<p style="text-align: center">　　悉能现身于彼坐　　演畅微妙<a>梵音</a>声</p>
<p style="text-align: center">　　彼住世间梵道中　　禅定神通尚如意</p>
<p style="text-align: center">　　况出世间无有上　　于禅解脱不自在</p>
<p style="text-align: center">　　摩醯首罗智自在　　大海龙王降雨时</p>
<p style="text-align: center">　　悉能分别数其滴　　于一念中皆辨了</p>
<p style="text-align: center">　　无量亿劫勤修学　　得是无上菩提智</p>
<p style="text-align: center">　　云何不于一念中　　普知一切众生心</p>
<p style="text-align: center">　　众生业报不思议　　为大风力起世间</p>
<p style="text-align: center">　　巨海诸山天宫殿　　众宝光明万物种</p>
<p style="text-align: center">　　亦能兴云降大雨　　亦能散灭诸云气</p>
<p style="text-align: center">　　亦能成熟一切谷　　亦能安乐诸群生</p>
<p style="text-align: center">　　风不能学波罗蜜　　亦不<a>学佛</a>诸功德</p>
<p style="text-align: center">　　犹成不可思议事　　何况具足诸愿者</p>
<p style="text-align: center">　　男子女人种种声　　一切鸟兽诸音声</p>
<p style="text-align: center">　　大海川流雷震声　　皆能称悦众生意</p>
<p style="text-align: center">　　况复知声性如响　　逮得无碍妙辩才</p>
<p style="text-align: center">　　普应众生而说法　　而不能令世间喜</p>
<p style="text-align: center">　　海有希奇殊特法　　能为一切平等印</p>
<p style="text-align: center">　　众生宝物及川流　　普悉包容无所拒</p>
<p style="text-align: center">　　无尽禅定解脱者　　为平等印亦如是</p>
<p style="text-align: center">　　福德智慧诸妙行　　一切普修无厌足</p>
<p style="text-align: center">　　大海龙王游戏时　　普于诸处得自在</p>
<p style="text-align: center">　　兴云充遍四天下　　其云种种庄严色</p>
<p style="text-align: center">　　第六他化自在天　　于彼云色如真金</p>
<p style="text-align: center">　　化乐天上赤珠色　　兜率陀天霜雪色</p>
<p style="text-align: center">　　夜摩天上琉璃色　　三十三天码瑙色</p>
<p style="text-align: center">　　四王天上玻璃色　　大海水上金刚色</p>
<p style="text-align: center">　　紧那罗中妙香色　　诸龙住处莲华色</p>
<p style="text-align: center">　　夜叉住处白鹅色　　阿修罗中山石色</p>
<p style="text-align: center">　　郁单越处金焰色　　阎浮提中青宝色</p>
<p style="text-align: center">　　余二天下杂庄严　　随众所乐而应之</p>
<p style="text-align: center">　　又复他化自在天　　云中电耀如日光</p>
<p style="text-align: center">　　化乐天上如月光　　兜率天上阎浮金</p>
<p style="text-align: center">　　夜摩天上珂雪色　　三十三天金焰色</p>
<p style="text-align: center">　　四王天上众宝色　　大海之中赤珠色</p>
<p style="text-align: center">　　紧那罗界琉璃色　　龙王住处宝藏色</p>
<p style="text-align: center">　　夜叉所住玻璃色　　阿修罗中码瑙色</p>
<p style="text-align: center">　　郁单越境火珠色　　阎浮提中帝青色</p>
<p style="text-align: center">　　余二天下杂庄严　　如云色相电亦然</p>
<p style="text-align: center">　　他化雷震如梵音　　化乐天中大鼓音</p>
<p style="text-align: center">　　兜率天上歌唱音　　夜摩天上天女音</p>
<p style="text-align: center">　　于彼三十三天上　　如紧那罗种种音</p>
<p style="text-align: center">　　护世四王诸天所　　如乾闼婆所出音</p>
<p style="text-align: center">　　海中两山相击声　　紧那罗中箫笛声</p>
<p style="text-align: center">　　诸龙城中频伽声　　夜叉住处龙女声</p>
<p style="text-align: center">　　阿修罗中天鼓声　　于人道中海潮声</p>
<p style="text-align: center">　　他化自在雨妙香　　种种杂华为庄严</p>
<p style="text-align: center">　　化乐天雨多罗华　　曼陀罗华及泽香</p>
<p style="text-align: center">　　兜率天上雨摩尼　　具足种种宝庄严</p>
<p style="text-align: center">　　髻中宝珠如月光　　上妙衣服真金色</p>
<p style="text-align: center">　　夜摩中雨幢幡盖　　华鬘涂香妙严具</p>
<p style="text-align: center">　　赤真珠色上好衣　　及以种种众妓乐</p>
<p style="text-align: center">　　三十三天如意珠　　坚黑沉水栴<a>檀香</a></p>
<p style="text-align: center">　　郁金鸡罗多摩等　　妙华香水相杂雨</p>
<p style="text-align: center">　　护世城中雨美膳　　色香味具增长力</p>
<p style="text-align: center">　　亦雨难思众妙宝　　悉是龙王之所作</p>
<p style="text-align: center">　　又复于彼大海中　　注雨不断如车轴</p>
<p style="text-align: center">　　复雨无尽大宝藏　　亦雨种种庄严宝</p>
<p style="text-align: center">　　紧那罗界雨璎珞　　众色莲华衣及宝</p>
<p style="text-align: center">　　婆利师迦末利香　　种种乐音皆具足</p>
<p style="text-align: center">　　诸龙城中雨赤珠　　夜叉城内光摩尼</p>
<p style="text-align: center">　　阿修罗中雨兵仗　　摧伏一切诸怨敌</p>
<p style="text-align: center">　　郁单越中雨璎珞　　亦雨无量上妙华</p>
<p style="text-align: center">　　弗婆瞿耶二天下　　悉雨种种庄严具</p>
<p style="text-align: center">　　阎浮提雨清净水　　微细悦泽常应时</p>
<p style="text-align: center">　　长养众华及果药　　成熟一切诸苗稼</p>
<p style="text-align: center">　　如是无量妙庄严　　种种云电及雷雨</p>
<p style="text-align: center">　　龙王自在悉能作　　而身不动无分别</p>
<p style="text-align: center">　　彼于世界海中住　　尚能现此难思力</p>
<p style="text-align: center">　　况入法海具功德　　而不能为大神变</p>
<p style="text-align: center">　　彼诸菩萨解脱门　　一切譬谕无能显</p>
<p style="text-align: center">　　我今以此诸譬谕　　略说于其自在力</p>
<p style="text-align: center">　　第一智慧广大慧　　真实智慧无边慧</p>
<p style="text-align: center">　　胜慧及以殊胜慧　　如是法门今已说</p>
<p style="text-align: center">　　此法希有甚奇特　　若人闻已能忍可</p>
<p style="text-align: center">　　能信能受能赞说　　如是所作甚为难</p>
<p style="text-align: center">　　世间一切诸凡夫　　信是法者甚难得</p>
<p style="text-align: center">　　若有勤修清净福　　以昔因力乃能信</p>
<p style="text-align: center">　　一切世界诸群生　　少有欲求声闻乘</p>
<p style="text-align: center">　　求独觉者转复少　　趣大乘者甚难遇</p>
<p style="text-align: center">　　趣大乘者犹为易　　能信此法倍更难</p>
<p style="text-align: center">　　况复持诵为人说　　<a>如法</a>修行真实解</p>
<p style="text-align: center">　　有以三千大千界　　顶戴一劫身不动</p>
<p style="text-align: center">　　彼之所作未为难　　信是法者乃为难</p>
<p style="text-align: center">　　有以手擎十佛刹　　尽于一劫空中住</p>
<p style="text-align: center">　　彼之所作未为难　　能信此法乃为难</p>
<p style="text-align: center">　　十刹尘数众生所　　悉施乐具经一劫</p>
<p style="text-align: center">　　彼之福德未为胜　　信此法者为最胜</p>
<p style="text-align: center">　　十刹尘数如来所　　悉皆承事尽一劫</p>
<p style="text-align: center">　　若于此品能诵持　　其福最胜过于彼</p>
<p>　　时贤首菩萨。说此偈已。十方世界。六返震动。魔宫隐蔽。恶道休息。十方诸佛。普现其前。各以右手。而摩其顶。同声赞言。善哉善哉。快说此法。我等一切悉皆随喜。</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>