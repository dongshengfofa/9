<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大方广佛华严经 第七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大方广佛华严经 第七卷</center></div><div class='fo'><center>经文出处:来自无量光明网</center><br/><br>
<p><strong>　　于阗国<a>三藏</a>实叉难陀奉制译</strong></p>
<h2>普贤三昧品第三</h2>
<p>　　尔时<a>普贤菩萨</a>摩诃萨。于如来前。坐莲<a>华藏</a>。师子之座。承佛神力。入于三昧。此三昧名一切诸佛。毗卢遮那如来藏身。普入一切佛平等性。能于法界。示众影像。广大无碍。同于<a>虚空</a>。法界海漩。靡不随入。出生一切诸三昧法。普能包纳十方法界。三世诸佛。智光明海。皆从此生。十方所有。诸安立海。悉能示现。含藏一切佛力<a>解脱</a>。诸<a>菩萨</a>智。能令一切国土微尘。普能容受无边法界。成就一切佛功德海。显示如来诸大愿海。一切诸佛。所有法轮。<a>流通</a>护持。使无断绝。如此世界中。普贤菩萨。于<a>世尊</a>前。入此三昧。如是尽法界虚空界。十方三世。微细无碍。广大光明。佛眼所见。佛力能到。佛身所现。一切国土。及此国土。所有微尘。一一尘中。有世界海。微尘数佛刹。一一刹中。有世界海。微尘数诸佛。一一佛前。有世界海。微尘数普贤菩萨。皆亦入此一切诸佛。毗卢遮那。如来藏身三昧。</p>
<p>　　尔时一一普贤菩萨。皆有十方一切诸佛。而现其前。彼诸如来。同声赞言。善哉善哉。善男子。汝能入此一切诸佛。毗卢遮那如来藏身。菩萨三昧。佛子。此是十方一切诸佛。共加于汝。以毗卢遮那如来。本愿力故。亦以汝修一切诸佛。行愿力故。所谓。能转一切<a>佛法</a>轮故。开显一切如来。智慧海故。普照十方诸安立海。悉无余故。令一切众生。净治杂染。得清净故。普摄一切诸大国土。无所著故。深入一切诸佛境界。无障碍故。普示一切佛功德故。能入一切诸法实相。增智慧故。观察一切诸法门故。了知一切众生根故。能持一切诸佛如来教文海故。</p>
<p>　　尔时十方一切诸佛。即与普贤菩萨摩诃萨。能入一切智性力智。与入法界无边量智。与成就一切佛境界智。与知一切世界海成坏智。与知一切众生界广大智。与住诸佛甚深解脱。无差别诸三昧智。与入一切菩萨。诸根海智。与知一切众生语言海。转法轮辞辩智。与普入法界。一切世界海身智。与得一切佛音声智。如此世界中。如来前。普贤菩萨。蒙诸佛与如是智。如是一切世界海。及彼世界海。一一尘中。所有普贤。悉亦如是。何以故。证彼三昧法。如是故。是时十方诸佛。各舒右手。摩普贤菩萨顶。其手皆以相好庄严。妙网光舒香流焰发。复出诸佛。种种妙音。及以<a>自在</a><a>神通</a>之事。过现未来。一切菩萨。普贤愿海。一切如来。清净法轮。及三世佛。所有影像。皆于中现。如此世界中。普贤菩萨。为十方佛。所共摩顶。如是一切世界海。及彼世界海。一一尘中。所有普贤。悉亦如是。为十方佛之所摩顶。</p>
<p>　　尔时。普贤菩萨。即从是三昧而起。从此三昧而起时。即从一切世界海微尘数。三昧海门起。所谓。从知三世。念念无差别。善巧智三昧门起。从知三世一切法界。所有微尘三昧门起。从现三世一切佛刹。三昧门起。从现一切众生舍宅。三昧门起。从知一切众生心海。三昧门起。从知一切众生。各别名字。三昧门起。从知十方法界。处所各差别三昧门起。从知一切微尘中。各有无边广大佛身云。三昧门起。从演说一切法理趣海。三昧门起。普贤菩萨。从如是等三昧门起时。其诸菩萨。一一各得世界海微尘数。三昧海云。世界海微尘数。陀罗尼海云。世界海微尘数。诸法方便海云世界海微尘数。辩才门海云世界海微尘数。<a>修行</a>海云。世界海微尘数。普照法界。一切如来。功德藏智。光明海云。世界海微尘数。一切如来。诸力智慧。无差别方便海云。世界海微尘数。一切如来。一一毛孔中。各现众刹海云。世界海微尘数。一一菩萨。示现从兜率天宫没。下生成佛。转<a>正法</a>轮。般<a>涅槃</a>等海云如此世界中。普贤菩萨。从三昧起。诸菩萨众。获如是益。如是一切世界海。及彼世界海。所有微尘。一一尘中。悉亦如是。</p>
<p>　　尔时。十方一切世界海。以诸佛威神力。及普贤菩萨。三昧力故。悉皆微动。一一世界。众宝庄严。及出妙音。演说诸法。复于一切如来。众会道场海中。普雨十种。大摩尼王云。何等为十。所谓。妙金星幢。摩尼王云光明照耀。摩尼王云。宝轮垂下。摩尼王云。众宝藏现菩萨像。摩尼王云。称扬佛名。摩尼王云。光明炽盛。普照一切佛刹道场。摩尼王云。光照十方。种种变化。摩尼王云称赞一切菩萨功德。摩尼王云。如日光炽盛。摩尼王云。悦意乐音。周闻十方。摩尼王云普雨如是十种大摩尼王云已。一切如来。诸毛孔中。咸放光明。于光明中。而说颂言</p>
<p style="text-align: center">　　普贤遍住于诸刹　　坐宝莲华众所观</p>
<p style="text-align: center">　　一切神通靡不现　　无量三昧皆能入</p>
<p style="text-align: center">　　普贤恒以种种身　　法界周流悉充满</p>
<p style="text-align: center">　　三昧神通方便力　　圆音广说皆无碍</p>
<p style="text-align: center">　　一切刹中诸佛所　　种种三昧现神通</p>
<p style="text-align: center">　　一一神通悉周遍　　十方国土无遗者</p>
<p style="text-align: center">　　如一切刹如来所　　彼刹尘中悉亦然</p>
<p style="text-align: center">　　所现三昧神通事　　毗卢遮那之愿力</p>
<p style="text-align: center">　　普贤身相如虚空　　依真而住非国土</p>
<p style="text-align: center">　　随诸众生心所欲　　示现普身等一切</p>
<p style="text-align: center">　　普贤安住诸大愿　　获此无量神通力</p>
<p style="text-align: center">　　一切佛身所有刹　　悉现其形而诣彼</p>
<p style="text-align: center">　　一切众海无有边　　分身住彼亦无量</p>
<p style="text-align: center">　　所现国土皆严净　　一<a>刹那</a>中见多劫</p>
<p style="text-align: center">　　普贤安住一切刹　　所现神通胜无比</p>
<p style="text-align: center">　　震动十方靡不周　　令其观者悉得见</p>
<p style="text-align: center">　　一切佛智功德力　　种种大法皆成满</p>
<p style="text-align: center">　　以诸三昧方便门　　示己往昔菩提行</p>
<p style="text-align: center">　　如是自在不思议　　十方国土皆示现</p>
<p style="text-align: center">　　为显普入诸三昧　　<a>佛光</a>云中赞功德</p>
<p>　　尔时。一切菩萨众。皆向普贤。合掌瞻仰。承佛神力。同声赞言</p>
<p style="text-align: center">　　从诸佛法而出生　　亦因如来愿力起</p>
<p style="text-align: center">　　真如平等虚空藏　　汝已严净此法身</p>
<p style="text-align: center">　　一切佛刹众会中　　普贤遍住于其所</p>
<p style="text-align: center">　　功德智海光明者　　等照十方无不见</p>
<p style="text-align: center">　　普贤广大功德海　　遍往十方亲近佛</p>
<p style="text-align: center">　　一切尘中所有刹　　悉能诣彼而明现</p>
<p style="text-align: center">　　佛子我曹常见汝　　诸如来所悉亲近</p>
<p style="text-align: center">　　住于三昧实境中　　一切国土微尘劫</p>
<p style="text-align: center">　　佛子能以普遍身　　悉诣十方诸国土</p>
<p style="text-align: center">　　众生大海咸济度　　法界微尘无不入</p>
<p style="text-align: center">　　入于法界一切尘　　其身无尽无差别</p>
<p style="text-align: center">　　譬如虚空悉周遍　　演说如来广大法</p>
<p style="text-align: center">　　一切功德光明者　　如云广大力<a>殊胜</a></p>
<p style="text-align: center">　　众生海中皆往诣　　说佛所行无等法</p>
<p style="text-align: center">　　为度众生于劫海　　普贤胜行皆修习</p>
<p style="text-align: center">　　演一切法如大云　　其音广大靡不闻</p>
<p style="text-align: center">　　国土云何得成立　　诸佛云何而出现</p>
<p style="text-align: center">　　及以一切众生海　　愿随其义如实说</p>
<p style="text-align: center">　　此中无量大众海　　悉在尊前恭敬住</p>
<p style="text-align: center">　　为转清净妙法轮　　一切诸佛皆<a>随喜</a></p>
<h2><a>大方广佛华严经</a>世界成就品第四</h2>
<p>　　尔时。普贤菩萨摩诃萨。以佛神力。遍观察一切世界海。一切众生海。一切诸佛海。一切法界海。一切众生业海。一切众生根欲海。一切诸佛法轮海。一切三世海。一切如来愿力海。一切如来神变海。如是观察已。普告一切道场众海。诸菩萨言。佛子。诸佛世尊。知一切世界海。成坏清净智。不可思议。知一切众生业海智。不可思议。知一切法界。安立海智。不可思议。说一切无边佛海智。不可思议。入一切欲解根海智。不可思议。一念普知一切三世智。不可思议。显示一切如来。无量愿海智。不可思议。示现一切佛神变海智。不可思议。转法轮智。不可思议。建立演说海。不可思议。清净佛身。不可思议。无边色相海普照明。不可思议。相及随好。皆清净。不可思议。无边色相。光明轮海。具足清净。不可思议。种种色相。光明云海。不可思议。殊胜宝焰海。不可思议。成就言音海。不可思议。示现三种自在海。调伏成熟一切众生。不可思议。勇猛调伏诸众生海。无空过者。不可思议。安住佛地。不可思议。入如来境界。不可思议。威力护持。不可思议。观察一切佛智所行。不可思议。诸力<a>圆满</a>。无能摧伏。不可思议。<a>无畏</a>功德。无能过者。不可思议。住无差别三昧。不可思议。神通变化。不可思议。清净自在智。不可思议。一切佛法。无能毁坏。不可思议。如是等一切法。我当承佛神力。及一切如来。威神力故。具足宣说。为令众生。入佛智慧海故。为令一切菩萨。于佛功德海中。得安住故。为令一切世界海。一切佛自在。所庄严故。为令一切劫海中。如来种性。恒不断故。为令于一切世界海中。显示诸法真实性故。为令随一切众生。无量解海。而演说故。为令随一切众生。诸根海方便。令生诸佛法故。为令随一切众生乐欲海。摧破一切障碍山故。为令随一切众生心行海。令净修治出要道故。为令一切菩萨。安住普贤愿海中故。是时普贤菩萨。复欲令无量道场众海。生<a>欢喜</a>故。令于一切法。增长爱乐故。令生广大真实。信解海故。令净治普门法界藏身故。令安立普贤愿海故。令净治入三世平等智眼故。令增长普照一切<a>世间</a>藏。大慧海故。令生陀罗尼力。持一切法轮故。令于一切道场中。尽佛境界。悉开示故。令开阐一切如来法门故。令增长法界。广大甚深。一切智性故。即说颂言</p>
<p style="text-align: center">　　智慧甚深功德海　　普现十方无量国</p>
<p style="text-align: center">　　随诸众生所应见　　光明遍照转法轮</p>
<p style="text-align: center">　　十方刹海叵思议　　佛无量劫皆严净</p>
<p style="text-align: center">　　为化众生使成熟　　出兴一切诸国土</p>
<p style="text-align: center">　　佛境甚深难可思　　普示众生令得入</p>
<p style="text-align: center">　　其心乐小着诸有　　不能通达佛所悟</p>
<p style="text-align: center">　　若有净信坚固心　　常得亲近善知识</p>
<p style="text-align: center">　　一切诸佛与其力　　此乃能入如来智</p>
<p style="text-align: center">　　离诸谄诳心清净　　常乐慈悲性欢喜</p>
<p style="text-align: center">　　志欲广大深信人　　彼闻此法生欣悦</p>
<p style="text-align: center">　　安住普贤诸愿地　　修行菩萨清净道</p>
<p style="text-align: center">　　观察法界如虚空　　此乃能知佛行处</p>
<p style="text-align: center">　　此诸菩萨获善利　　见佛一切神通力</p>
<p style="text-align: center">　　修余道者莫能知　　普贤行人方得悟</p>
<p style="text-align: center">　　众生广大无有边　　如来一切皆护念</p>
<p style="text-align: center">　　转正法轮靡不至　　毗卢遮那境界力</p>
<p style="text-align: center">　　一切刹土入我身　　所住诸佛亦复然</p>
<p style="text-align: center">　　汝应观我诸毛孔　　我今示汝佛境界</p>
<p style="text-align: center">　　普贤行愿无边际　　我已修行得具足</p>
<p style="text-align: center">　　普眼境界广大身　　是佛所行应谛听		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　尔时普贤菩萨摩诃萨。告诸大众言。诸佛子。世界海。有十种事。过去现在未来诸佛。已说。现说。当说。何者为十。所谓世界海起具因缘。世界海所依住。世界海形状。世界海体性。世界海庄严。世界海清净。世界海佛出兴。世界海劫住。世界海劫转变差别世界海无差别门。诸佛子。略说世界海。有此十事。若广说者。与世界海微尘数等。过去现在未来诸佛。已说。现说。当说。诸佛子。略说以十种因缘故。一切世界海。已成现成当成。何者为十。所谓如来神力故。法应如是故。一切众生行业故。一切菩萨。成一切智所得故。一切众生。及诸菩萨。同集善根故。一切菩萨。严净国土愿力故。一切菩萨。成就不退行愿故。一切菩萨。清净胜解自在故。一切如来。善根所流。及一切诸佛成道时。自在势力故。普贤菩萨自在愿力故。诸佛子。是为略说十种因缘。若广说者。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p style="text-align: center">　　所说无边众刹海　　毗卢遮那悉严净</p>
<p style="text-align: center">　　世尊境界不思议　　智慧神通力如是</p>
<p style="text-align: center">　　菩萨修行诸愿海　　普随众生心所欲</p>
<p style="text-align: center">　　众生心行广无边　　菩萨国土遍十方</p>
<p style="text-align: center">　　菩萨趣于一切智　　勤修种种自在力</p>
<p style="text-align: center">　　无量愿海普出生　　广大刹土皆成就</p>
<p style="text-align: center">　　修诸行海无有边　　入佛境界亦无量</p>
<p style="text-align: center">　　为净十方诸国土　　一一土经无量劫</p>
<p style="text-align: center">　　众生烦恼所扰浊　　分别欲乐非一相</p>
<p style="text-align: center">　　随心造业不思议　　一切刹海斯成立</p>
<p style="text-align: center">　　佛子刹海庄严藏　　离垢光明宝所成</p>
<p style="text-align: center">　　斯由广大信解心　　十方所住咸如是</p>
<p style="text-align: center">　　菩萨能修普贤行　　游行法界微尘道</p>
<p style="text-align: center">　　尘中悉现无量刹　　清净广大如虚空</p>
<p style="text-align: center">　　等虚空界现神通　　悉诣道场诸佛所</p>
<p style="text-align: center">　　莲华座上示众相　　一一身包一切刹</p>
<p style="text-align: center">　　一念普现于三世　　一切刹海皆成立</p>
<p style="text-align: center">　　佛以方便悉入中　　此是毗卢所严净</p>
<p>　　尔时普贤菩萨。复告大众言。诸佛子。一一世界海。有世界海微尘数所依住。所谓。或依一切庄严住。或依虚空住。或依一切宝光明住。或依一切佛光明住。或依一切宝色光明住。或依一切佛音声住。或依如幻业生。大力阿修罗形。金刚手住。或依一切世主身住。或依一切菩萨身住。或依普贤菩萨愿所生。一切差别庄严海住。诸佛子。世界海。有如是等。世界海微尘数所依住。尔时普贤菩萨。欲重宣其义。承佛威力观察十方。而说颂言</p>
<p style="text-align: center">　　遍满十方虚空界　　所有一切诸国土</p>
<p style="text-align: center">　　如来神力之所加　　处处现前皆可见</p>
<p style="text-align: center">　　或有种种诸国土　　无非离垢宝所成</p>
<p style="text-align: center">　　清净摩尼最殊妙　　炽然普现光明海</p>
<p style="text-align: center">　　或有清净光明刹　　依止虚空界而住</p>
<p style="text-align: center">　　或在摩尼宝海中　　复有安住光明藏</p>
<p style="text-align: center">　　如来处此众会海　　演<a>说法</a>轮皆巧妙</p>
<p style="text-align: center">　　诸佛境界广无边　　众生见者心欢喜</p>
<p style="text-align: center">　　有以摩尼作严饰　　状如华灯广分布</p>
<p style="text-align: center">　　香焰光云色炽然　　覆以妙宝光明网</p>
<p style="text-align: center">　　或有刹土无边际　　安住莲华深大海</p>
<p style="text-align: center">　　广博清净与世殊　　诸佛妙善庄严故</p>
<p style="text-align: center">　　或有刹海随轮转　　以佛威神得安住</p>
<p style="text-align: center">　　诸菩萨众遍在中　　常见无央广大宝</p>
<p style="text-align: center">　　或有住于金刚手　　或复有住天主身</p>
<p style="text-align: center">　　毗卢遮那无上尊　　常于此处转法轮</p>
<p style="text-align: center">　　或依宝树平均住　　香焰云中亦复然</p>
<p style="text-align: center">　　或有依诸大水中　　有住坚固金刚海</p>
<p style="text-align: center">　　或有依止金刚幢　　或有住于华海中</p>
<p style="text-align: center">　　广大神通无不周　　毗卢遮那此能现</p>
<p style="text-align: center">　　或修或短无量种　　其相旋环亦非一</p>
<p style="text-align: center">　　妙庄严藏与世殊　　清净修治乃能见</p>
<p style="text-align: center">　　如是种种各差别　　一切皆依愿海住</p>
<p style="text-align: center">　　或有国土常在空　　诸佛如云悉充遍</p>
<p style="text-align: center">　　或有在空悬覆住　　或时而有或无有</p>
<p style="text-align: center">　　或有国土极清净　　住于菩萨宝冠中</p>
<p style="text-align: center">　　十方诸佛大神通　　一切皆于此中见</p>
<p style="text-align: center">　　诸佛音声咸遍满　　斯由业力之所化</p>
<p style="text-align: center">　　或有国土周法界　　清净离垢从心起</p>
<p style="text-align: center">　　如影如幻广无边　　如因陀网各差别</p>
<p style="text-align: center">　　或现种种庄严藏　　依止虚空而建立</p>
<p style="text-align: center">　　诸业境界不思议　　佛力显示皆令见</p>
<p style="text-align: center">　　一一国土微尘内　　念念示现诸佛刹</p>
<p style="text-align: center">　　数皆无量等众生　　普贤所作恒如是</p>
<p style="text-align: center">　　为欲成熟众生故　　是中修行经劫海</p>
<p style="text-align: center">　　广大神变靡不兴　　法界之中悉周遍</p>
<p style="text-align: center">　　法界国土一一尘　　诸大刹海住其中</p>
<p style="text-align: center">　　佛云平等悉弥覆　　于一切处咸充满</p>
<p style="text-align: center">　　如一尘中自在用　　一切尘内亦复然</p>
<p style="text-align: center">　　诸佛菩萨大神通　　毗卢遮那悉能现</p>
<p style="text-align: center">　　一切广大诸刹土　　如影如幻亦如焰</p>
<p style="text-align: center">　　十方不见所从生　　亦复无来无去处</p>
<p style="text-align: center">　　灭坏生成互循复　　于虚空中无暂已</p>
<p style="text-align: center">　　莫不皆由清净愿　　广大业力之所持		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　尔时普贤菩萨。复告大众言。诸佛子。世界海。有种种差别形相。所谓。或圆或方。或非圆方。无量差别。或如水漩形。或如山焰形。或如树形。或如华形。或如宫殿形。或如众生形。或如佛形。如是等。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p style="text-align: center">　　诸国土海种种别　　种种庄严种种住</p>
<p style="text-align: center">　　殊形共美遍十方　　汝等咸应共观察</p>
<p style="text-align: center">　　其状或圆或有方　　或复三维及八隅</p>
<p style="text-align: center">　　摩尼轮状莲华等　　一切皆由业令异</p>
<p style="text-align: center">　　或有清净焰庄严　　真金间错多殊好</p>
<p style="text-align: center">　　门闼竞开无壅滞　　斯由业广意无杂</p>
<p style="text-align: center">　　刹海无边差别藏　　譬如云布在虚空</p>
<p style="text-align: center">　　宝轮布地妙庄严　　诸佛光明照耀中</p>
<p style="text-align: center">　　一切国土心分别　　种种光明而照现</p>
<p style="text-align: center">　　佛于如是刹海中　　各各示现神通力</p>
<p style="text-align: center">　　或有杂染或清净　　受苦受乐各差别</p>
<p style="text-align: center">　　斯由业海不思议　　诸<a>流转</a>法恒如是</p>
<p style="text-align: center">　　一毛孔内难思刹　　等微尘数种种主</p>
<p style="text-align: center">　　一一皆有遍照尊　　在众会中宣妙法</p>
<p style="text-align: center">　　于一尘中大小刹　　种种差别如尘数</p>
<p style="text-align: center">　　平坦高下各不同　　佛悉往诣转法轮</p>
<p style="text-align: center">　　一切尘中所现刹　　皆是本愿神通力</p>
<p style="text-align: center">　　随其心乐种种殊　　于虚空中悉能作</p>
<p style="text-align: center">　　一切国土所有尘　　一一尘中佛皆入</p>
<p style="text-align: center">　　普为众生起神变　　毗卢遮那法如是</p>
<p>　　尔时普贤菩萨。复告大众言。诸佛子。应知世界海。有种种体。所谓。或以一切宝庄严为体。或以一宝种种庄严为体。或以一切宝光明为体。或以种种色光明为体。或以一切庄严光明为体。或以不可坏金刚为体。或以佛力持为体。或以妙宝相为体。或以佛变化为体。或以日摩尼轮为体。或以极微细宝为体。或以一切宝焰为体。或以种种香为体。或以一切宝华冠为体。或以一切宝影像为体。或以一切庄严所示现为体。或以一念心。普示现境界为体。或以菩萨形宝为体。或以宝华蕊为体。或以佛言音为体。尔时普贤菩萨。欲重宣其义。承佛威力。观察十方。而说颂言</p>
<p style="text-align: center">　　或有诸刹海　　妙宝所合成</p>
<p style="text-align: center">　　坚固不可坏　　安住宝莲华</p>
<p style="text-align: center">　　或是净光明　　出生不可知</p>
<p style="text-align: center">　　一切光庄严　　依止虚空住</p>
<p style="text-align: center">　　或净光为体　　复依光明住</p>
<p style="text-align: center">　　光云作严饰　　菩萨共游处</p>
<p style="text-align: center">　　或有诸刹海　　从于愿力生</p>
<p style="text-align: center">　　犹如影像住　　取说不可得</p>
<p style="text-align: center">　　或以摩尼成　　普放日藏光</p>
<p style="text-align: center">　　珠轮以严地　　菩萨悉充满</p>
<p style="text-align: center">　　有刹宝焰成　　焰云覆其上</p>
<p style="text-align: center">　　众宝光殊妙　　皆由业所得</p>
<p style="text-align: center">　　或从妙相生　　众相庄严地</p>
<p style="text-align: center">　　如冠共持戴　　斯由佛化起</p>
<p style="text-align: center">　　或从心海生　　随心所解住</p>
<p style="text-align: center">　　如幻无处所　　一切是分别</p>
<p style="text-align: center">　　或以佛光明　　摩尼光为体</p>
<p style="text-align: center">　　诸佛于中现　　各起神通力</p>
<p style="text-align: center">　　或普贤菩萨　　化现诸刹海</p>
<p style="text-align: center">　　愿力所庄严　　一切皆殊妙</p>
<p>　　尔时普贤菩萨。复告大众言。诸佛子。应知世界海。有种种庄严。所谓。或以一切庄严具中。出上妙云庄严。或以说一切菩萨。功德庄严。或以说一切众生。业报庄严。或以示现一切菩萨。愿海庄严。或以表示一切三世佛。影像庄严。或以一念顷。示现无边劫。神通境界庄严。或以出现一切佛身庄严。或以出现一切宝香云庄严。或以示现一切道场中。诸珍妙物。光明照耀庄严。或以示现一切普贤行愿庄严。如是等。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p style="text-align: center">　　广大刹海无有边　　皆由清净业所成</p>
<p style="text-align: center">　　种种庄严种种住　　一切十方皆遍满</p>
<p style="text-align: center">　　无边色相宝焰云　　广大庄严非一种</p>
<p style="text-align: center">　　十方刹海常出现　　普演妙音而说法</p>
<p style="text-align: center">　　菩萨无边功德海　　种种大愿所庄严</p>
<p style="text-align: center">　　此土俱时出妙音　　普震十方诸刹网</p>
<p style="text-align: center">　　众生业海广无量　　随其感报各不同</p>
<p style="text-align: center">　　于一切处庄严中　　皆由诸佛能演说</p>
<p style="text-align: center">　　三世所有诸如来　　神通普现诸刹海</p>
<p style="text-align: center">　　一一事中一切佛　　如是严净汝应观</p>
<p style="text-align: center">　　过去未来现在劫　　十方一切诸国土</p>
<p style="text-align: center">　　于彼所有大庄严　　一一皆于刹中见</p>
<p style="text-align: center">　　一切事中无量佛　　数等众生遍世间</p>
<p style="text-align: center">　　为令调伏起神通　　以此庄严国土海</p>
<p style="text-align: center">　　一切庄严吐妙云　　种种华云香焰云</p>
<p style="text-align: center">　　摩尼宝云常出现　　刹海以此为严饰</p>
<p style="text-align: center">　　十方所有成道处　　种种庄严皆具足</p>
<p style="text-align: center">　　流光布逈若彩云　　于此刹海咸令见</p>
<p style="text-align: center">　　普贤愿行诸佛子　　等众生劫勤修习</p>
<p style="text-align: center">　　无边国土悉庄严　　一切处中皆显现</p>
<p>　　尔时普贤菩萨。复告大众言。诸佛子。应知世界海。有世界海微尘数。清净方便海。所谓。诸菩萨亲近一切善知识。同善根故。增长广大功德云。遍法界故。净修广大诸胜解故。观察一切菩萨境界。而安住故。修治一切诸波罗蜜。悉圆满故。观察一切菩萨诸地。而入住故。出生一切净愿海故。修习一切出要行故。入于一切庄严海故。成就清净方便力故。如是等。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p style="text-align: center">　　一切刹海诸庄严　　无数方便愿力生</p>
<p style="text-align: center">　　一切刹海常光耀　　无量清净业力起</p>
<p style="text-align: center">　　久远亲近善知识　　同修善业皆清净</p>
<p style="text-align: center">　　慈悲广大遍众生　　以此庄严诸刹海</p>
<p style="text-align: center">　　一切法门三昧等　　<a>禅定</a>解脱方便地</p>
<p style="text-align: center">　　于诸佛所悉净治　　以此出生诸刹海</p>
<p style="text-align: center">　　发生无量决定解　　能解如来等无异</p>
<p style="text-align: center">　　忍海方便已修治　　故能严净无边刹</p>
<p style="text-align: center">　　为利众生修胜行　　福德广大常增长</p>
<p style="text-align: center">　　譬如云布等虚空　　一切刹海皆成就</p>
<p style="text-align: center">　　诸度无量等刹尘　　悉已修行令具足</p>
<p style="text-align: center">　　愿波罗蜜无有尽　　清净刹海从此生</p>
<p style="text-align: center">　　净修无等一切法　　生起无边出要行</p>
<p style="text-align: center">　　种种方便化群生　　如是庄严国土海</p>
<p style="text-align: center">　　修习庄严方便地　　入佛功德法门海</p>
<p style="text-align: center">　　普使众生竭苦源　　广大净刹皆成就</p>
<p style="text-align: center">　　力海广大无与等　　普使众生种善根</p>
<p style="text-align: center">　　供养一切诸如来　　国土无边悉清净</p>
<p>　　尔时普贤菩萨。复告大众言。诸佛子。应知一一世界海。有世界海微尘数佛。出现差别。所谓。或现小身。或现大身。或现短寿。或现长寿。或唯严净一佛国土。或有严净无量佛土。或唯显示一乘法轮。或有显示不可思议。诸乘法轮。或现调伏少分众生。或示调伏无边众生。如是等。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p style="text-align: center">　　诸佛种种方便门　　出兴一切诸刹海</p>
<p style="text-align: center">　　皆随众生心所乐　　此是如来善权力</p>
<p style="text-align: center">　　诸佛法身不思议　　无色无形无影像</p>
<p style="text-align: center">　　能为众生现众相　　随其心乐悉令见</p>
<p style="text-align: center">　　或为众生现短寿　　或现住寿无量劫</p>
<p style="text-align: center">　　法身十方普现前　　随宜出现于世间</p>
<p style="text-align: center">　　或有严净不思议　　十方所有诸刹海</p>
<p style="text-align: center">　　或唯严净一国土　　于一示现悉无余</p>
<p style="text-align: center">　　或随众生心所乐　　示现难思种种乘</p>
<p style="text-align: center">　　或有唯宣一乘法　　一中方便现无量</p>
<p style="text-align: center">　　或有自然成正觉　　令少众生住于道</p>
<p style="text-align: center">　　或有能于一念中　　开悟群迷无有数</p>
<p style="text-align: center">　　或于毛孔出化云　　示现无量无边佛</p>
<p style="text-align: center">　　一切世间皆现睹　　种种方便度群生</p>
<p style="text-align: center">　　或有言音普周遍　　随其心乐而说法</p>
<p style="text-align: center">　　不可思议大劫中　　调伏无量众生海</p>
<p style="text-align: center">　　或有无量庄严国　　众会清净俨然坐</p>
<p style="text-align: center">　　佛如云布在其中　　十方刹海靡不充</p>
<p style="text-align: center">　　诸佛方便不思议　　随众生心悉现前</p>
<p style="text-align: center">　　普住种种庄严刹　　一切国土皆周遍		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　尔时普贤菩萨。复告大众言。诸佛子。应知世界海。有世界海微尘数劫住。所谓。或有阿僧祇劫住。或有无量劫住。或有无边劫住。或有无等劫住。或有不可数劫住。或有不可称劫住。或有不可思劫住。或有不可量劫住。或有不可说劫住。如是等。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p style="text-align: center">　　世界海中种种劫　　广大方便所庄严</p>
<p style="text-align: center">　　十方国土咸观见　　数量差别悉明了</p>
<p style="text-align: center">　　我见十方世界海　　劫数无量等众生</p>
<p style="text-align: center">　　或长或短或无边　　以佛音声今演说</p>
<p style="text-align: center">　　我见十方诸刹海　　或住国土微尘劫</p>
<p style="text-align: center">　　或有一劫或无数　　以愿种种各不同</p>
<p style="text-align: center">　　或有纯净或纯染　　或复染净二俱杂</p>
<p style="text-align: center">　　愿海安立种种殊　　住于众生心想中</p>
<p style="text-align: center">　　往昔修行刹尘劫　　获大清净世界海</p>
<p style="text-align: center">　　诸佛境界具庄严　　永住无边广大劫</p>
<p style="text-align: center">　　有名种种宝光明　　或名等音焰眼藏</p>
<p style="text-align: center">　　离尘光明及贤劫　　此清净劫摄一切</p>
<p style="text-align: center">　　有清净劫一佛兴　　或一劫中无量现</p>
<p style="text-align: center">　　无尽方便大愿力　　入于一切种种劫</p>
<p style="text-align: center">　　或无量劫入一劫　　或复一劫入多劫</p>
<p style="text-align: center">　　一切劫海种种门　　十方国土皆明现</p>
<p style="text-align: center">　　或一切劫庄严事　　于一劫中皆现睹</p>
<p style="text-align: center">　　或一劫内所庄严　　普入一切无边劫</p>
<p style="text-align: center">　　始从一念终成劫　　悉依众生心想生</p>
<p style="text-align: center">　　一切刹海劫无边　　以一方便皆清净</p>
<p>　　尔时普贤菩萨。复告大众言。诸佛子。应知世界海。有世界海微尘数劫转变差别。所谓。法如是故。世界海。无量成坏劫转变。染污众生住故。世界海。成染污劫转变。修广大福众生住故。世界海。成染净劫转变。信解菩萨住故。世界海。成染净劫转变。无量众生。发菩提心故。世界海。纯清净劫转变。诸菩萨各各游诸世界故。世界海。无边庄严劫转变。十方一切世界海。诸菩萨云集故。世界海。无量大庄严劫转变。诸佛世尊。入涅槃故。世界海。庄严灭劫转变。诸佛出现于世故。一切世界海。广博严净劫转变。如来神通变化故。世界海。普清净劫转变。如是等。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p style="text-align: center">　　一切诸国土　　皆随业力生</p>
<p style="text-align: center">　　汝等应观察　　转变相如是</p>
<p style="text-align: center">　　染污诸众生　　业惑缠可怖</p>
<p style="text-align: center">　　彼心令刹海　　一切成染污</p>
<p style="text-align: center">　　若有清净心　　修诸福<a>德行</a></p>
<p style="text-align: center">　　彼心令刹海　　杂染及清净</p>
<p style="text-align: center">　　信解诸菩萨　　于彼劫中生</p>
<p style="text-align: center">　　随其心所有　　杂染清净见</p>
<p style="text-align: center">　　无量诸众生　　悉发菩提心</p>
<p style="text-align: center">　　彼心令刹海　　住劫恒清净</p>
<p style="text-align: center">　　无量亿菩萨　　往诣于十方</p>
<p style="text-align: center">　　庄严无有殊　　劫中差别见</p>
<p style="text-align: center">　　一一微尘内　　佛刹如尘数</p>
<p style="text-align: center">　　菩萨共云集　　国土皆清净</p>
<p style="text-align: center">　　世尊入涅槃　　彼土庄严灭</p>
<p style="text-align: center">　　众生无<a>法器</a>　　世界成杂染</p>
<p style="text-align: center">　　若有佛兴世　　一切悉珍好</p>
<p style="text-align: center">　　随其心清净　　庄严皆具足</p>
<p style="text-align: center">　　诸佛神通力　　示现不思议</p>
<p style="text-align: center">　　是时诸刹海　　一切普清净</p>
<p>　　尔时普贤菩萨。复告大众言。诸佛子。应知世界海。有世界海微尘数无差别。所谓。一一世界海中。有世界海微尘数。世界无差别。一一世界海中。诸佛出现。所有威力无差别。一一世界海中。一切道场遍十方法界无差别。一一世界海中。一切如来。道场众会无差别。一一世界海中。一切佛光明。遍法界无差别。一一世界海中。一切佛变化。名号无差别。一一世界海中。一切佛音声。普遍世界海。无边劫住无差别。一一世界海中。法轮方便无差别。一一世界海中。一切世界海。普入一尘无差别。一一世界海中。一一微尘。一切三世。诸佛世尊。广大境界。皆于中现无差别。诸佛子。世界海无差别。略说如是。若广说者。有世界海微尘数。尔时普贤菩萨。欲重宣其义。承佛威力。观察十方。而说颂言</p>
<p style="text-align: center">　　一微尘中多刹海　　处所各别悉严净</p>
<p style="text-align: center">　　如是无量入一中　　一一区分无杂越</p>
<p style="text-align: center">　　一一尘内难思佛　　随众生心普现前</p>
<p style="text-align: center">　　一切刹海靡不周　　如是方便无差别</p>
<p style="text-align: center">　　一一尘中诸树王　　种种庄严悉垂布</p>
<p style="text-align: center">　　十方国土皆同现　　如是一切无差别</p>
<p style="text-align: center">　　一一尘内微尘众　　悉共围绕人中主</p>
<p style="text-align: center">　　出过一切遍世间　　亦不迫隘相杂乱</p>
<p style="text-align: center">　　一一尘中无量光　　普遍十方诸国土</p>
<p style="text-align: center">　　悉现诸佛菩提行　　一切刹海无差别</p>
<p style="text-align: center">　　一一尘中无量身　　变化如云普周遍</p>
<p style="text-align: center">　　以佛神通导群品　　十方国土亦无别</p>
<p style="text-align: center">　　一一尘中说众法　　其法清净如轮转</p>
<p style="text-align: center">　　种种方便自在门　　一切皆演无差别</p>
<p style="text-align: center">　　一尘普演诸佛音　　充满法器诸众生</p>
<p style="text-align: center">　　遍住刹海无央劫　　如是音声亦无异</p>
<p style="text-align: center">　　刹海无量妙庄严　　于一尘中无不入</p>
<p style="text-align: center">　　如是诸佛神通力　　一切皆由业性起</p>
<p style="text-align: center">　　一一尘中三世佛　　随其所乐悉令见</p>
<p style="text-align: center">　　体性无来亦无去　　以愿力故遍世间</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>