<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大方广佛华严经 第十七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大方广佛华严经 第十七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong><a>大方广佛华严经</a> 第十七卷</strong></p>
<p style="text-align: left">
	　　于阗国<a>三藏</a>实叉难陀奉制译</p>
<p style="text-align: left">
	　　梵行品第十六</p>
<p style="text-align: left">
	　　尔时<a>正念</a>天子。白法慧<a>菩萨</a>言。佛子。一切世界。诸菩萨众。依如来教。染衣<a>出家</a>。云何而得梵行清净。从菩萨位。逮于无上菩提之道。法慧菩萨言。佛子。菩萨摩诃萨。修梵行时。应以十法。而为所缘。作意观察。所谓。身。身业。语。语业。意。意业。佛。法。僧。戒。应如是观。为身是梵行耶。乃至戒是梵行耶。若身是梵<a>行者</a>。当知梵行。则为非善。则为非法。则为浑浊。则为臭恶。则为不净。则为可厌。则为违逆。则为杂染。则为死尸。则为虫聚。若身业是梵行者。梵行则是行住坐卧。左右顾视。屈伸俯仰。若语是梵行者。梵行则是音声风息。胸舌喉吻。吐纳抑纵。高低清浊。若语业是梵行者。梵行则是起居问讯。略说广说。谕说直说。赞说毁说。安立说。随俗说。显了说。若意是梵行者。梵行则应是觉是观。是分别。是种种分别。是忆念。是种种忆念。是思惟。是种种思惟。是幻术。是眠梦。若意业是梵行者。当知梵行则是思想。寒热饥渴。苦乐忧喜。若佛是梵行者。为色是佛耶。受是佛耶。想是佛耶。行是佛耶。识是佛耶。为相是佛耶。好是佛耶。<a>神通</a>是佛耶。业行是佛耶。果报是佛耶。若法是梵行者。为寂灭是法耶。<a>涅槃</a>是法耶。不生是法耶。不起是法耶。不可说是法耶。无分别是法耶。无所行是法耶。不合集是法耶。若僧是梵行者。为预流向是僧耶。预流果是僧耶。一来向是僧耶。一来果是僧耶。不还向是僧耶。不还果是僧耶。阿<a>罗汉</a>向是僧耶。阿<a>罗汉果</a>是僧耶。三明是僧耶。六通是僧耶。若戒是梵行者。为坛场是戒耶。问清净是戒耶。教威仪是戒耶。三说羯磨是戒耶。和尚是戒耶。阿阇梨是戒耶。鬀发是戒耶。着<a>袈裟</a>衣是戒耶。乞食是戒耶。正命是戒耶。如是观已。于身无所取。于修无所著。于法无所住。过去已灭。未来未至。现在空寂。无作业者。无受报者。此世不移动。彼世不改变。此中何法。名为梵行。梵行从何处来。谁之所有。体为是谁。由谁而作。为是有。为是无。为是色。为非色。为是受。为非受。为是想为非想。为是行。为非行。为是识。为非识。如是观察。梵行法不可得故。三世法皆空寂故。意无取着故。心无障碍故。所行无二故。方便<a>自在</a>故。受无相法故。观无相法故。知<a>佛法</a>平等故。具一切佛法故。如是名为清净梵行。复应修习十种法。何者为十。所谓。处非处智。过现未来业报智。诸禅<a>解脱</a>三昧智。诸根胜劣智。种种解智。种种界智。一切至处道智。天眼无碍智。<a>宿命</a>无碍智。永断习气智。于如来十力。一一观察。一一力中。有无量义。悉应咨问。闻已应起大慈悲心。观察众生。而不舍离。思惟诸法。无有休息。行无上业。不求果报。了知境界。如幻如梦。如影如响。亦如变化。若诸菩萨。能与如是观行相应。于诸法中。不生二解。一切佛法。疾得现前。初发心时。即得阿耨多罗三藐三菩提。知一切法。即心自性。成就慧身。不由他悟</p>
<p style="text-align: left">
	　　大方广佛<a>华严经</a>初发心功德品第十七</p>
<p style="text-align: left">
	　　尔时。天帝释。白法慧菩萨言。佛子。菩萨初发菩提之心。所得功德。其量几何。法慧菩萨言。此义甚深。难说难知。难分别难信解。难证难行。难通达难思惟。难度量难趣入。虽然。我当承佛威神之力。而为汝说。佛子。假使有人。以一切乐具。供养东方阿僧祇世界。所有众生。经于一劫。然后教令净持<a>五戒</a>。南西北方。四维上下。亦复如是。佛子。于汝意云何。此人功德。宁为多不。天帝言。佛子。此人功德。唯佛能知。其余一切。无能量者。法慧菩萨言。佛子。此人功德。比菩萨初发心功德。百分不及一。千分不及一。百千分不及一。如是。亿分百亿分。千亿分百千亿分。那由他亿分。百那由他亿分。千那由他亿分。百千那由他亿分。数分。歌罗分。算分。谕分。优波尼沙陀分。亦不及一。佛子。且置此谕。假使有人。以一切乐具。供养十方。十阿僧祇世界。所有众生。经于百劫。然后教令修十善道。如是供养。经于千劫。教住四禅。经于百千劫。教住四无量心。经于亿劫。教住四无色定。经于百亿劫。教住须陀洹果。经于千亿劫。教住斯陀含果。经于百千亿劫。教住阿那含果。经于那由他亿劫。教住阿罗汉果。经于百千那由他亿劫。教住辟支佛道。佛子。于意云何。是人功德。宁为多不。天帝言。佛子。此人功德。唯佛能知。法慧菩萨言。佛子。此人功德。比菩萨初发心功德。百分不及一。千分不及一。百千分不及一。乃至优波尼沙陀分。亦不及一。何以故。佛子。一切诸佛。初发心时。不但为以一切乐具。供养十方。十阿僧祇世界。所有众生。经于百劫。乃至百千那由他亿劫故。发菩提心。不但为教尔所众生。令修五戒。十善业道。教住四禅。四无量心。四无色定。教得须陀洹果。斯陀含果。阿那含果。阿罗汉果。辟支佛道故。发菩提心。为令如来种性。不断故。为充遍一切世界故。为度脱一切世界众生故。为悉知一切世界成坏故。为悉知一切世界中。众生垢净故。为悉知一切世界。自性清净故。为悉知一切众生。心乐烦恼习气故。为悉知一切众生。死此生彼故。为悉知一切众生。诸根方便故。为悉知一切众生。心行故。为悉知一切众生。三世智故。为悉知一切佛境界。平等故。发于无上菩提之心。佛子。复置此谕假使有人。于一念顷。能过东方阿僧祇世界。念念如是。尽阿僧祇劫。此诸世界。无有能得知其边际。又第二人。于一念顷。能过前人。阿僧祇劫。所过世界。如是亦尽阿僧祇劫。次第展转。乃至第十。南西北方。四维上下。亦复如是。佛子。此十方中。凡有百人。一一如是。过诸世界。是诸世界。可知边际。菩萨初发阿耨多罗三藐三菩提心。所有善根。无有能得知其际者。何以故。佛子。菩萨不齐限。但为往尔所世界。得了知故。发菩提心。为了知十方世界故。发菩提心。所谓。欲了知妙世界。即是粗世界。粗世界。即是妙世界。仰世界。即是覆世界。覆世界。即是仰世界。小世界。即是大世界。大世界。即是小世界。广世界。即是狭世界。狭世界。即是广世界。一世界。即是不可说世界。不可说世界。即是一世界。不可说世界。入一世界。一世界入不可说世界。秽世界。即是净世界。净世界。即是秽世界。欲知一毛端中。一切世界。差别性。一切世界中。一毛端。一体性。欲知一世界中。出生一切世界。欲知一切世界。无体性。欲以一念心。尽知一切广大世界。而无障碍故。发阿耨多罗三藐三菩提心。佛子。复置此谕假使有人。于一念顷。能知东方阿僧祇世界。成坏劫数。念念如是。尽阿僧祇劫。此诸劫数。无有能得知其边际。有第二人。于一念顷。能知前人。阿僧祇劫。所知劫数。如是广说。乃至第十。南西北方。四维上下。亦复如是。佛子。此十方阿僧祇世界。成坏劫数。可知边际。菩萨初发阿耨多罗三藐三菩提心。功德善根。无有能得知其际者。何以故。菩萨不齐限。但为知尔所世界。成坏劫数故。发阿耨多罗三藐三菩提心。为悉知一切世界。成坏劫尽。无余故。发阿耨多罗三藐三菩提心。所谓。知长劫与短劫平等。短劫与长劫平等。一劫与无数劫平等。无数劫与一劫平等。有佛劫与无佛劫平等。无佛劫与有佛劫平等。一佛劫中。有不可说佛。不可说佛劫中。有一佛。有量劫与无量劫平等。无量劫与有量劫平等。有尽劫与无尽劫平等。无尽劫与有尽劫平等。不可说劫。与一念平等。一念与不可说劫平等。一切劫入非劫。非劫入一切劫。欲于一念中。尽知前际后际。及现在一切世界。成坏劫故。发阿耨多罗三藐三菩提心。是名初发心。大誓庄严。了知一切劫神通智。佛子。复置此谕。假使有人。于一念顷。能知东方阿僧祇世界。所有众生。种种差别解。念念如是。尽阿僧祇劫。有第二人。于一念顷。能知前人。阿僧祇劫。所知众生。诸解差别。如是亦尽阿僧祇劫。次第展转。乃至第十。南西北方。四维上下。亦复如是。佛子。此十方众生。种种差别解。可知边际。菩萨初发阿耨多罗三藐三菩提心。功德善根。无有能得知其际者。何以故。佛子。菩萨不齐限。但为知尔所众生解故。发阿耨多罗三藐三菩提心。为尽知一切世界。所有众生。种种差别解故。发阿耨多罗三藐三菩提心。所谓。欲知一切差别解。无边故。一众生解。无数众生解。平等故。欲得不可说差别解。方便智光明故。欲悉知众生海。各各差别解。尽无余故。欲悉知过现未来。善不善。种种无量解故。欲悉知相似解。不相似解故。欲悉知一切解。即是一解。一解即是一切解故。欲得如来解力故。欲悉知有上解无上解。有余解无余解。等解不等解。差别故。欲悉知有依解无依解。共解不共解。有边解无边解。差别解无差别解。善解不善解。<a>世间</a>解出世间解。差别故。欲于一切妙解。大解无量解。正位解中。得如来解脱。无障碍智故。欲以无量方便悉知十方。一切众生界。一一众生。净解染解。广解略解。细解粗解。尽无余故。欲悉知深密解方便解。分别解自然解。随因所起解。<a>随缘</a>所起解。一切解网。悉无余故。发阿耨多罗三藐三菩提心。佛子。复置此谕。假使有人。于一念顷。能知东方无数世界。一切众生。诸根差别。念念如是。经阿僧祇劫。有第二人。于一念顷。能知前人。阿僧祇劫。念念所知。诸根差别。如是广说。乃至第十。南西北方。四维上下。亦复如是。佛子。此十方世界。所有众生。诸根差别。可知边际。菩萨初发阿耨多罗三藐三菩提心。功德善根。无有能得知其际者。何以故。菩萨不齐限。但为知尔所世界众生根故。发阿耨多罗三藐三菩提心。为尽知一切世界中。一切众生根。种种差别。广说乃至。欲尽知一切诸根网故。发阿耨多罗三藐三菩提心。佛子。复置此谕。假使有人。于一念顷。能知东方无数世界。所有众生。种种欲乐。念念如是。尽阿僧祇劫。次第广说。乃至第十。南西北方。四维上下。亦复如是。此十方众生。所有欲乐。可知边际。菩萨初发阿耨多罗三藐三菩提心。功德善根。无有能得知其际者。何以故。佛子。菩萨不齐限。但为知尔所众生。欲乐故。发阿耨多罗三藐三菩提心。为尽知一切世界。所有众生。种种欲乐。广说乃至。欲尽知一切欲乐网故。发阿耨多罗三藐三菩提心。佛子。复置此谕。假使有人。于一念顷。能知东方无数世界。所有众生。种种方便。如是广说。乃至第十。南西北方。四维上下。亦复如是。此十方众生。种种方便。可知边际。菩萨初发阿耨多罗三藐三菩提心。功德善根。无有能得知其际者。何以故。佛子。菩萨不齐限。但为知尔所。世界众生。种种方便故。发阿耨多罗三藐三菩提心。为尽知一切世界。所有众生。种种方便。广说乃至。欲尽知一切方便网故。发阿耨多罗三藐三菩提心。佛子复置此谕。假使有人。于一念顷。能知东方无数世界。所有众生。种种差别心。广说乃至。此十方世界。所有众生。种种差别心。可知边际。菩萨初发阿耨多罗三藐三菩提心。功德善根。无有能得知其际者。何以故。佛子。菩萨不齐限。但为知尔所。众生心故。发阿耨多罗三藐三菩提心。为悉知尽法界<a>虚空</a>界。无边众生。种种心。乃至欲尽知一切心网故。发阿耨多罗三藐三菩提心。佛子。复置此谕。假使有人。于一念顷。能知东方无数世界。所有众生。种种差别业。广说乃至。此十方众生。种种差别业。可知边际。菩萨初发阿耨多罗三藐三菩提心。善根边际。不可得知。何以故。佛子。菩萨不齐限。但为知尔所。众生业故。发阿耨多罗三藐三菩提心。欲悉知三世。一切众生业。乃至欲悉知一切业网故。发阿耨多罗三藐三菩提心。佛子。复置此谕。假使有人。于一念顷。能知东方无数世界。所有众生。种种烦恼。念念如是。尽阿僧祇劫。此诸烦恼。种种差别。无有能得知其边际。有第二人。于一念顷。能知前人。阿僧祇劫。所知众生。烦恼差别。如是复尽阿僧祇劫。次第广说。乃至第十。南西北方。四维上下。亦复如是。佛子。此十方众生。烦恼差别。可知边际。菩萨初发阿耨多罗三藐三菩提心。善根边际。不可得知。何以故。佛子。菩萨不齐限。但为知尔所世界众生烦恼故。发阿耨多罗三藐三菩提心。为尽知一切世界。所有众生。烦恼差别故。发阿耨多罗三藐三菩提心。所谓。欲尽知轻烦恼重烦恼。眠烦恼起烦恼。一一众生。无量烦恼。种种差别。种种觉观。净治一切诸杂染故。欲尽知依无明烦恼。爱相应烦恼。断一切诸有趣。烦恼结故。欲尽知贪分烦恼。嗔分烦恼。痴分烦恼。等分烦恼。断一切烦恼根本故。欲悉知我烦恼。我所烦恼。我慢烦恼。<a>觉悟</a>一切烦恼。尽无余故。欲悉知从颠倒分别生。根本烦恼。随烦恼。因身见生。六十二见。调伏一切烦恼故。欲悉知盖烦恼障烦恼。发大悲救护心。断一切烦恼网。令一切智性。清净故。发阿耨多罗三藐三菩提心。佛子。复置此谕。假使有人。于一念顷。以诸种种上味饮食。香华衣服。幢幡伞盖。及<a>僧伽</a>蓝。上妙宫殿。宝帐网幔。种种庄严。师子之座。及众妙宝。供养东方无数诸佛。及无数世界。所有众生。恭敬尊重。<a>礼拜</a>赞叹。曲躬瞻仰。相续不绝。经无数劫。又劝彼众生。悉令如是供养于佛。至佛灭后。各为起塔。其塔高广。无数世界。众宝所成。种种庄严。一一塔中。各有无数如来形像。光明遍照无数世界。经无数劫。南西北方。四维上下。亦复如是。佛子。于汝意云何。此人功德。宁为多不。天帝言。是人功德。唯佛乃知。余无能测。佛子。此人功德。比菩萨初发心功德。百分不及一。千分不及一。百千分不及一。乃至优波尼沙陀分。亦不及一。佛子。复置此谕。假使复有第二人。于一念中。能作前人。及无数世界。所有众生。无数劫中。供养之事。念念如是。以无量种。供养之具。供养无量诸佛如来。及无量世界。所有众生。经无量劫。其第三人。乃至第十人。皆亦如是。于一念中。能作前人。所有供养。念念如是。以无边无等。不可数不可称。不可思不可量。不可说。不可说不可说。供养之具。供养无边。乃至不可说不可说诸佛。及尔许世界。所有众生。经无边乃至不可说不可说劫。至佛灭后。各为起塔。其塔高广。乃至住劫。亦复如是。佛子。此前功德。比菩萨初发心功德。百分不及一。千分不及一。百千分不及一。乃至优波尼沙陀分。亦不及一。何以故。佛子。菩萨摩诃萨。不齐限。但为供养尔所佛故。发阿耨多罗三藐三菩提心。为供养尽法界虚空界。不可说不可说。十方无量。去来现在。所有诸佛故。发阿耨多罗三藐三菩提心。发是心已。能知前际一切诸佛。始成正觉。及般涅槃。能信后际一切诸佛。所有善根。能知现在一切诸佛。所有智慧。彼诸佛所有功德。此菩萨能信能受。能修能得。能知能证。能成就。能与诸佛。平等一性。何以故。此菩萨。为不断一切如来种性故。发心。为充遍一切世界故。发心。为度脱一切世界众生故。发心。为悉知一切世界成坏故。发心。为悉知一切众生垢净故。发心。为悉知一切世界。三有清净故。发心。为悉知一切众生。心乐烦恼习气故。发心。为悉知一切众生。死此生彼故。发心。为悉知一切众生。诸根方便故。发心。为悉知一切众生心行故。发心。为悉知一切众生三世智故。发心。以发心故。常为三世一切诸佛之所忆念。当得三世一切诸佛。无上菩提。即为三世一切诸佛。与其妙法。即与三世一切诸佛。体性平等。已修三世一切诸佛。助道之法。成就三世一切诸佛。力无所畏。庄严三世一切诸佛。不共佛法。悉得法界一切诸佛。<a>说法</a>智慧。何以故。以是发心。当得佛故。应知此人。即与三世诸佛同等。即与三世诸佛如来境界平等。即与三世诸佛如来功德平等。得如来一身无量身究竟平等。真实智慧。才发心时。即为十方一切诸佛。所共称叹。即能说法。<a>教化</a>调伏一切世界。所有众生。即能震动一切世界。即能光照一切世界。即能息灭一切世界。诸恶道苦。即能严净一切国土。即能于一切世界中。示现成佛。即能令一切众生。皆得<a>欢喜</a>。即能入一切法界性。即能持一切佛种性。即能得一切佛智慧光明。此初发心菩萨。不于三世。少有所得。所谓。若诸佛。若诸佛法。若菩萨。若菩萨法。若独觉。若独觉法。若声闻。若声闻法。若世间。若世间法。若出世间。若出世间法。若众生。若众生法。唯求一切智。于诸法界。心无所著。尔时。佛神力故。十方各一万佛刹。微尘数世界。六种震动。所谓。动。遍动。等遍动。起。遍起。等遍起。涌。遍涌。等遍涌。震。遍震。等遍震。吼。遍吼。等遍吼击。遍击。等遍击。雨众天华。天香天末香。天华鬘。天衣天宝。天庄严具。作天妓乐放天光明。及天音声。是时。十方各过十佛刹。微尘数世界外。有万佛刹。微尘数佛。同名法慧。各现其身。在法慧菩萨前。作如是言。善哉善哉。法慧。汝于今者。能说此法。我等十方。各万佛刹。微尘数佛。亦说是法。一切诸佛悉如是说。汝说此法时。有万佛刹。微尘数菩萨。发菩提心。我等今者。悉授其记。于当来世。过千不可说无边劫。同一劫中。而得作佛。出兴于世。皆号清净心如来。所住世界。各各差别。我等悉当护持此法。令未来世。一切菩萨。未曾闻者。皆悉得闻。如此<a>娑婆世界</a>。四天下。须弥顶上。说如是法。令诸众生。闻已受化。如是十方。百千亿那由他。无数无量。无边无等。不可数不可称。不可思不可量。不可说。尽法界虚空界。诸世界中。亦说此法。教化众生。其说法者。同名法慧。悉以佛神力故。<a>世尊</a>本愿力故。为欲显示佛法故。为以智光普照故。为欲开阐实义故。为令证得法性故。为令众会悉欢喜故。为欲开示佛法因故。为得一切佛平等故。为了法界无有二故。说如是法</p>
<p style="text-align: left">
	　　尔时。法慧菩萨。普观尽虚空界。十方国土。一切众会。欲悉成就诸众生故。欲悉净治诸业果报故。欲悉开显清净法界故。欲悉拔除杂染根本故。欲悉增长广大信解故。欲悉令知无量众生根故。欲悉令知三世法平等故。欲悉令观察涅槃界故。欲增长自清净善根故。承佛威力。即说颂言</p>
<p style="text-align: left">
	　　为利世间发大心　　其心普遍于十方</p>
<p style="text-align: left">
	　　众生国土三世法　　佛及菩萨最胜海</p>
<p style="text-align: left">
	　　究竟虚空等法界　　所有一切诸世间</p>
<p style="text-align: left">
	　　如诸佛法皆往诣　　如是发心无退转</p>
<p style="text-align: left">
	　　慈念众生无暂舍　　离诸恼害普<a>饶益</a></p>
<p style="text-align: left">
	　　光明照世为所归　　十力护念难思议</p>
<p style="text-align: left">
	　　十方国土悉趣入　　一切色形皆示现</p>
<p style="text-align: left">
	　　如佛福智广无边　　随顺修因无所著</p>
<p style="text-align: left">
	　　有刹仰住或傍覆　　粗妙广大无量种</p>
<p style="text-align: left">
	　　菩萨一发最上心　　悉能往诣皆无碍</p>
<p style="text-align: left">
	　　菩萨胜行不可说　　皆勤修习无所住</p>
<p style="text-align: left">
	　　见一切佛常欣乐　　普入于其深法海</p>
<p style="text-align: left">
	　　哀愍五趣诸群生　　令除垢秽普清净</p>
<p style="text-align: left">
	　　绍隆佛种不断绝　　摧灭魔宫无有余</p>
<p style="text-align: left">
	　　已住如来平等性　　善修微妙方便道</p>
<p style="text-align: left">
	　　于佛境界起<a>信心</a>　　得佛灌顶心无著</p>
<p style="text-align: left">
	　　两足尊所念报恩　　心如金刚不可沮</p>
<p style="text-align: left">
	　　于佛所行能照了　　自然修习菩提行</p>
<p style="text-align: left">
	　　诸趣差别想无量　　业果及心亦非一</p>
<p style="text-align: left">
	　　乃至根性种种殊　　一发大心悉明见</p>
<p style="text-align: left">
	　　其心广大等法界　　无依无变如虚空</p>
<p style="text-align: left">
	　　趣向佛智无所取　　谛了实际离分别</p>
<p style="text-align: left">
	　　知众生心无生想　　了达诸法无法想</p>
<p style="text-align: left">
	　　虽普分别无分别　　亿那由刹皆往诣</p>
<p style="text-align: left">
	　　无量诸佛妙法藏　　随顺观察悉能入</p>
<p style="text-align: left">
	　　众生根行靡不知　　到如是处如世尊</p>
<p style="text-align: left">
	　　清净大愿恒相应　　乐供如来不退转</p>
<p style="text-align: left">
	　　人天见者无厌足　　常为诸佛所护念</p>
<p style="text-align: left">
	　　其心清净无所依　　虽观深法而不取</p>
<p style="text-align: left">
	　　如是思惟无量劫　　于三世中无所著</p>
<p style="text-align: left">
	　　其心坚固难制沮　　趣佛菩提无障碍</p>
<p style="text-align: left">
	　　志求妙道除蒙惑　　周行法界不告劳</p>
<p style="text-align: left">
	　　知语言法皆寂灭　　但入真如绝异解</p>
<p style="text-align: left">
	　　诸佛境界悉顺观　　达于三世心无碍</p>
<p style="text-align: left">
	　　菩萨始发广大心　　即能遍往十方刹</p>
<p style="text-align: left">
	　　法门无量不可说　　智光普照皆明了</p>
<p style="text-align: left">
	　　大悲广度最无比　　慈心普遍等虚空</p>
<p style="text-align: left">
	　　而于众生不分别　　如是清净游于世</p>
<p style="text-align: left">
	　　十方众生悉慰安　　一切所作皆真实</p>
<p style="text-align: left">
	　　恒以净心不异语　　常为诸佛共加护</p>
<p style="text-align: left">
	　　过去所有皆忆念　　未来一切悉分别</p>
<p style="text-align: left">
	　　十方世界普入中　　为度众生令出离</p>
<p style="text-align: left">
	　　菩萨具足妙智光　　善了因缘无有疑</p>
<p style="text-align: left">
	　　一切迷惑皆除断　　如是而游于法界</p>
<p style="text-align: left">
	　　魔王宫殿悉摧破　　众生翳膜咸除灭</p>
<p style="text-align: left">
	　　离诸分别心不动　　善了如来之境界</p>
<p style="text-align: left">
	　　三世疑网悉已除　　于如来所起净信</p>
<p style="text-align: left">
	　　以信得成不动智　　智清净故解真实</p>
<p style="text-align: left">
	　　为令众生得出离　　尽于后际普饶益</p>
<p style="text-align: left">
	　　长时勤苦心无厌　　乃至<a>地狱</a>亦安受</p>
<p style="text-align: left">
	　　福智无量皆具足　　众生根欲悉了知</p>
<p style="text-align: left">
	　　及诸业行无不见　　如其所乐为说法</p>
<p style="text-align: left">
	　　了知一切空<a>无我</a>　　慈念众生恒不舍</p>
<p style="text-align: left">
	　　以一大悲微妙音　　普入世间而演说</p>
<p style="text-align: left">
	　　放大光明种种色　　普照众生除黑闇</p>
<p style="text-align: left">
	　　光中菩萨坐莲华　　为众阐扬清净法</p>
<p style="text-align: left">
	　　于一毛端现众刹　　诸大菩萨皆充满</p>
<p style="text-align: left">
	　　众会智慧各不同　　悉能明了众生心</p>
<p style="text-align: left">
	　　十方世界不可说　　一念周行无不尽</p>
<p style="text-align: left">
	　　利益众生供养佛　　于诸佛所问深义</p>
<p style="text-align: left">
	　　于诸如来作父想　　为利众生修觉行</p>
<p style="text-align: left">
	　　智慧善巧通法藏　　入深智处无所著</p>
<p style="text-align: left">
	　　随顺思惟说法界　　经无量劫不可尽</p>
<p style="text-align: left">
	　　智虽善入无处所　　无有疲厌无所著</p>
<p style="text-align: left">
	　　三世诸佛家中生　　证得如来妙法身</p>
<p style="text-align: left">
	　　普为群生现众色　　譬如幻师无不作</p>
<p style="text-align: left">
	　　或现始修<a>殊胜</a>行　　或现初生及出家</p>
<p style="text-align: left">
	　　或现树下成菩提　　或为众生示涅槃</p>
<p style="text-align: left">
	　　菩萨所住希有法　　唯佛境界非二乘</p>
<p style="text-align: left">
	　　身语意想皆已除　　种种随宜悉能现</p>
<p style="text-align: left">
	　　菩萨所得诸佛法　　众生思惟发狂乱</p>
<p style="text-align: left">
	　　智入实际心无碍　　普现如来自在力</p>
<p style="text-align: left">
	　　此于世间无与等　　何况复增殊胜行</p>
<p style="text-align: left">
	　　虽未具足一切智　　已获如来自在力</p>
<p style="text-align: left">
	　　已住究竟一乘道　　深入微妙最上法</p>
<p style="text-align: left">
	　　善知众生时非时　　为利益故现神通</p>
<p style="text-align: left">
	　　分身遍满一切刹　　放净光明除世闇</p>
<p style="text-align: left">
	　　譬如龙王起大云　　普雨妙雨悉充洽</p>
<p style="text-align: left">
	　　观察众生如幻梦　　以业力故常<a>流转</a></p>
<p style="text-align: left">
	　　大悲哀愍咸救拔　　为说无为净法性</p>
<p style="text-align: left">
	　　佛力无量此亦然　　譬如虚空无有边</p>
<p style="text-align: left">
	　　为令众生得解脱　　亿劫勤修而不倦</p>
<p style="text-align: left">
	　　种种思惟妙功德　　善修无上第一业</p>
<p style="text-align: left">
	　　于诸胜行恒不舍　　专念生成一切智</p>
<p style="text-align: left">
	　　一身示现无量身　　一切世界悉周遍</p>
<p style="text-align: left">
	　　其心清净无分别　　一念难思力如是</p>
<p style="text-align: left">
	　　于诸世间不分别　　于一切法无<a>妄想</a></p>
<p style="text-align: left">
	　　虽观诸法而不取　　恒救众生无所度</p>
<p style="text-align: left">
	　　一切世间唯是想　　于中种种各差别</p>
<p style="text-align: left">
	　　知想境界险且深　　为现神通而救脱</p>
<p style="text-align: left">
	　　譬如幻师自在力　　菩萨神变亦如是</p>
<p style="text-align: left">
	　　身遍法界及虚空　　随众生心靡不见</p>
<p style="text-align: left">
	　　能所分别二俱离　　杂染清净无所取</p>
<p style="text-align: left">
	　　若缚若解智悉忘　　但愿普与众生乐</p>
<p style="text-align: left">
	　　一切世间唯想力　　以智而入心<a>无畏</a></p>
<p style="text-align: left">
	　　思惟诸法亦复然　　三世推求不可得</p>
<p style="text-align: left">
	　　能入过去毕前际　　能入未来毕后际</p>
<p style="text-align: left">
	　　能入现在一切处　　常勤观察无所有</p>
<p style="text-align: left">
	　　随顺涅槃寂灭法　　住于无诤无所依</p>
<p style="text-align: left">
	　　心如实际无与等　　专向菩萨永不退</p>
<p style="text-align: left">
	　　修诸胜行无退怯　　安住菩萨不动摇</p>
<p style="text-align: left">
	　　佛及菩萨与世间　　尽于法界皆明了</p>
<p style="text-align: left">
	　　欲得最胜第一道　　为一切智解脱王</p>
<p style="text-align: left">
	　　应当速发菩提心　　永尽诸漏利群生</p>
<p style="text-align: left">
	　　趣向菩提心清净　　功德广大不可说</p>
<p style="text-align: left">
	　　为利众生故称述　　汝等诸贤应善听</p>
<p style="text-align: left">
	　　无量世界尽为尘　　一一尘中无量刹</p>
<p style="text-align: left">
	　　其中诸佛皆无量　　悉能明见无所取</p>
<p style="text-align: left">
	　　善知众生无生想　　善知言语无语想</p>
<p style="text-align: left">
	　　于诸世界心无碍　　悉善了知无所著</p>
<p style="text-align: left">
	　　其心广大如虚空　　于三世事悉明达</p>
<p style="text-align: left">
	　　一切疑惑皆除灭　　正观佛法无所取</p>
<p style="text-align: left">
	　　十方无量诸国土　　一念往诣心无著</p>
<p style="text-align: left">
	　　了达世间众苦法　　悉住无生真实际</p>
<p style="text-align: left">
	　　无量难思诸佛所　　悉往彼会而觐谒</p>
<p style="text-align: left">
	　　常为上首问如来　　菩萨所修诸愿行</p>
<p style="text-align: left">
	　　心常忆念十方佛　　而无所依无所取</p>
<p style="text-align: left">
	　　恒劝众生种善根　　庄严国土令清净</p>
<p style="text-align: left">
	　　一切众生三有处　　以无碍眼咸观察</p>
<p style="text-align: left">
	　　所有习性诸根解　　无量无边悉明见</p>
<p style="text-align: left">
	　　众生心乐悉了知　　如是随宜为说法</p>
<p style="text-align: left">
	　　于诸染净皆通达　　令彼修治入于道</p>
<p style="text-align: left">
	　　无量无数诸三昧　　菩萨一念皆能入</p>
<p style="text-align: left">
	　　于中想智及所缘　　悉善了知得自在</p>
<p style="text-align: left">
	　　菩萨获此广大智　　疾向菩提无所碍</p>
<p style="text-align: left">
	　　为欲利益诸群生　　处处宣扬大人法</p>
<p style="text-align: left">
	　　善知世间长短劫　　一月半月及昼夜</p>
<p style="text-align: left">
	　　国土各别性平等　　常勤观察不放逸</p>
<p style="text-align: left">
	　　普诣十方诸世界　　而于方处无所取</p>
<p style="text-align: left">
	　　严净国土悉无余　　亦不曾生净分别</p>
<p style="text-align: left">
	　　众生是处若非处　　及以诸业感报别</p>
<p style="text-align: left">
	　　随顺思惟入佛力　　于此一切悉了知</p>
<p style="text-align: left">
	　　一切世间种种性　　种种所行住三有</p>
<p style="text-align: left">
	　　利根及与中下根　　如是一切咸观察</p>
<p style="text-align: left">
	　　净与不净种种解　　胜劣及中悉明见</p>
<p style="text-align: left">
	　　一切众生至处行　　三有相续皆能说</p>
<p style="text-align: left">
	　　<a>禅定</a>解脱诸三昧　　染净因起各不同</p>
<p style="text-align: left">
	　　及以先世苦乐殊　　净修佛力咸能见</p>
<p style="text-align: left">
	　　众生业惑续诸趣　　断此诸趣得寂灭</p>
<p style="text-align: left">
	　　种种漏法永不生　　并其习种悉了知</p>
<p style="text-align: left">
	　　如来烦恼皆除尽　　大智光明照于世</p>
<p style="text-align: left">
	　　菩萨于佛十力中　　虽未证得亦无疑</p>
<p style="text-align: left">
	　　菩萨于一毛孔中　　普现十方无量刹</p>
<p style="text-align: left">
	　　或有杂染或清净　　种种业作皆能了</p>
<p style="text-align: left">
	　　一微尘中无量刹　　无量诸佛及佛子</p>
<p style="text-align: left">
	　　诸刹各别无杂乱　　如一一切悉明见</p>
<p style="text-align: left">
	　　于一毛孔见十方　　尽虚空界诸世间</p>
<p style="text-align: left">
	　　无有一处空无佛　　如是佛刹悉清净</p>
<p style="text-align: left">
	　　于毛孔中见佛刹　　复见一切诸众生</p>
<p style="text-align: left">
	　　三世六趣各不同　　昼夜月时有缚解</p>
<p style="text-align: left">
	　　如是大智诸菩萨　　专心趣向法王位</p>
<p style="text-align: left">
	　　于佛所住顺思惟　　而获无边大欢喜</p>
<p style="text-align: left">
	　　菩萨分身无量亿　　供养一切诸如来</p>
<p style="text-align: left">
	　　神通变现胜无比　　佛所行处皆能住</p>
<p style="text-align: left">
	　　无量佛所皆钻仰　　所有法藏悉耽味</p>
<p style="text-align: left">
	　　见佛闻法勤<a>修行</a>　　如饮<a>甘露</a>心欢喜</p>
<p style="text-align: left">
	　　已获如来胜三昧　　善入诸法智增长</p>
<p style="text-align: left">
	　　信心不动如须弥　　普作群生功德藏</p>
<p style="text-align: left">
	　　慈心广大遍众生　　悉愿疾成一切智</p>
<p style="text-align: left">
	　　而恒无著无依处　　离诸烦恼得自在</p>
<p style="text-align: left">
	　　哀愍众生广大智　　普摄一切同于己</p>
<p style="text-align: left">
	　　知空无相无真实　　而行其心不懈退</p>
<p style="text-align: left">
	　　菩萨发心功德量　　亿劫称扬不可尽</p>
<p style="text-align: left">
	　　以出一切诸如来　　独觉声闻安乐故</p>
<p style="text-align: left">
	　　十方国土诸众生　　皆悉施安无量劫</p>
<p style="text-align: left">
	　　劝持五戒及十善　　四禅四等诸定处</p>
<p style="text-align: left">
	　　复于多劫施安乐　　令断诸惑成罗汉</p>
<p style="text-align: left">
	　　彼诸福聚虽无量　　不与发心功德比</p>
<p style="text-align: left">
	　　又教亿众成缘觉　　获无诤行微妙道</p>
<p style="text-align: left">
	　　以彼而校菩提心　　算数譬谕无能及</p>
<p style="text-align: left">
	　　一念能过尘数刹　　如是经于无量劫</p>
<p style="text-align: left">
	　　此诸刹数尚可量　　发心功德不可知</p>
<p style="text-align: left">
	　　过去未来及现在　　所有劫数无边量</p>
<p style="text-align: left">
	　　此诸劫数犹可知　　发心功德无能测</p>
<p style="text-align: left">
	　　以菩提心遍十方　　所有分别靡不知</p>
<p style="text-align: left">
	　　一念三世悉明达　　利益无量众生故</p>
<p style="text-align: left">
	　　十方世界诸众生　　欲解方便意所行</p>
<p style="text-align: left">
	　　及以虚空际可测　　发心功德难知量</p>
<p style="text-align: left">
	　　菩萨志愿等十方　　慈心普洽诸群生</p>
<p style="text-align: left">
	　　悉使修成佛功德　　是故其力无边际</p>
<p style="text-align: left">
	　　众生欲解心所乐　　诸根方便行各别</p>
<p style="text-align: left">
	　　于一念中悉了知　　一切智智心同等</p>
<p style="text-align: left">
	　　一切众生诸惑业　　三有相续无暂断</p>
<p style="text-align: left">
	　　此诸边际尚可知　　发心功德难思议</p>
<p style="text-align: left">
	　　发心能离业烦恼　　供养一切诸如来</p>
<p style="text-align: left">
	　　业惑既离相续断　　普于三世得解脱</p>
<p style="text-align: left">
	　　一念供养无边佛　　亦供无数诸众生</p>
<p style="text-align: left">
	　　悉以香华及妙鬘　　宝幢幡盖上衣服</p>
<p style="text-align: left">
	　　美食珍座经行处　　种种宫殿悉严好</p>
<p style="text-align: left">
	　　毗卢遮那妙宝珠　　如意摩尼发光耀</p>
<p style="text-align: left">
	　　念念如是持供养　　经无量劫不可说</p>
<p style="text-align: left">
	　　其人福聚虽复多　　不及发心功德大</p>
<p style="text-align: left">
	　　所说种种众譬谕　　无有能及菩提心</p>
<p style="text-align: left">
	　　以诸三世人中尊　　皆从发心而得生</p>
<p style="text-align: left">
	　　发心无碍无齐限　　欲求其量不可得</p>
<p style="text-align: left">
	　　一切智智誓必成　　所有众生皆永度</p>
<p style="text-align: left">
	　　发心广大等虚空　　生诸功德同法界</p>
<p style="text-align: left">
	　　所行普遍如无异　　永离众着佛平等</p>
<p style="text-align: left">
	　　一切法门无不入　　一切国土悉能往</p>
<p style="text-align: left">
	　　一切智境咸通达　　一切功德皆成就</p>
<p style="text-align: left">
	　　一切能舍恒相续　　净诸戒品无所著</p>
<p style="text-align: left">
	　　具足无上大功德　　常勤精进不退转</p>
<p style="text-align: left">
	　　入深禅定恒思惟　　广大智慧共相应</p>
<p style="text-align: left">
	　　此是菩萨最胜地　　出生一切普贤道</p>
<p style="text-align: left">
	　　三世一切诸如来　　靡不护念初发心</p>
<p style="text-align: left">
	　　悉以三昧陀罗尼　　神通变化共庄严</p>
<p style="text-align: left">
	　　十方众生无有量　　世界虚空亦如是</p>
<p style="text-align: left">
	　　发心无量过于彼　　是故能生一切佛</p>
<p style="text-align: left">
	　　菩提心是十力本　　亦为四辩无畏本</p>
<p style="text-align: left">
	　　十八不共亦复然　　莫不皆从发心得</p>
<p style="text-align: left">
	　　诸佛色相庄严身　　及以平等妙法身</p>
<p style="text-align: left">
	　　智慧无著所应供　　悉以发心而得有</p>
<p style="text-align: left">
	　　一切独觉声闻乘　　<a>色界</a>诸禅三昧乐</p>
<p style="text-align: left">
	　　及无色界诸三昧　　悉以发心作其本</p>
<p style="text-align: left">
	　　一切人天自在乐　　及以诸趣种种乐</p>
<p style="text-align: left">
	　　进定根力等众乐　　靡不皆由初发心</p>
<p style="text-align: left">
	　　以因发起广大心　　则能修行六种度</p>
<p style="text-align: left">
	　　劝诸众生行正行　　于<a>三界</a>中受安乐</p>
<p style="text-align: left">
	　　住佛无碍实义智　　所有妙业咸开阐</p>
<p style="text-align: left">
	　　能令无量诸众生　　悉断惑业向涅槃</p>
<p style="text-align: left">
	　　智慧光明如净日　　众行具足犹满月</p>
<p style="text-align: left">
	　　功德常盈譬巨海　　无垢无碍同虚空</p>
<p style="text-align: left">
	　　普发无边功德愿　　悉与一切众生乐</p>
<p style="text-align: left">
	　　尽未来际依愿行　　常勤修习度众生</p>
<p style="text-align: left">
	　　无量大愿难思议　　愿令众生悉清净</p>
<p style="text-align: left">
	　　空无相愿无依处　　以愿力故皆明显</p>
<p style="text-align: left">
	　　了法自性如虚空　　一切寂灭悉平等</p>
<p style="text-align: left">
	　　法门无数不可说　　为众生说无所著</p>
<p style="text-align: left">
	　　十方世界诸如来　　悉共赞叹初发心</p>
<p style="text-align: left">
	　　此身无量德所严　　能到<a>彼岸</a>同于佛</p>
<p style="text-align: left">
	　　如众生数尔许劫　　说其功德不可尽</p>
<p style="text-align: left">
	　　以住如来广大家　　三界诸法无能谕</p>
<p style="text-align: left">
	　　欲知一切诸佛法　　宜应速发菩提心</p>
<p style="text-align: left">
	　　此心功德中最胜　　必得如来无碍智</p>
<p style="text-align: left">
	　　众生心行可数知　　国土微尘亦复然</p>
<p style="text-align: left">
	　　虚空边际乍可量　　发心功德无能测</p>
<p style="text-align: left">
	　　出生三世一切佛　　成就世间一切乐</p>
<p style="text-align: left">
	　　增长一切胜功德　　永断一切诸疑惑</p>
<p style="text-align: left">
	　　开示一切妙境界　　尽除一切诸障碍</p>
<p style="text-align: left">
	　　成就一切清净刹　　出生一切如来智</p>
<p style="text-align: left">
	　　欲见十方一切佛　　欲施无尽功德藏</p>
<p style="text-align: left">
	　　欲灭众生诸苦恼　　宜应速发菩提心</p>
				</div></div><hr><script charset='utf-8' src='../../js/footer.js'></script></body></html>