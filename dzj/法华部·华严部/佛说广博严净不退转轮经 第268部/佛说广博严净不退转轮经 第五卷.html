<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说广博严净不退转轮经 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说广博严净不退转轮经 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说广博严净不退转轮经 第五卷</strong></p>
<p style="text-align: left">
	　　宋凉州<a>沙门</a>智严译</p>
<p style="text-align: left">
	　　尔时阿难白佛言。<a>世尊</a>。甚为希有。魔王波旬。闻说此经不作留难。佛告阿难。以不闻故不作留难。所以者何。文殊师利法王子。以神力隐蔽令不得闻故无留难。尔时文殊师利法王子还摄神力。恶魔波旬。即于梦中闻说新异不退转法轮。亦闻称<a>释迦牟尼佛</a>名。即便惊悟。愁忧恐怖身毛皆竖。即从床上自投于地。作如是言。先所降伏今不伏我。先所领土今不属我。愁忧苦恼发声啼哭。以愁忧苦恼发声啼哭故。身形老瘦犹如百岁老人。尔时恶魔波旬。将四种兵及三千<a>大千世界</a>所有魔天。来诣佛所。犹如<a>菩萨</a>坐道树时。魔严兵众来诣佛所亦复如是。尔时恶魔波旬。身形老劣如百岁人。头低脊膢行步迟重。喘息短气举身战掉。扶杖而行来诣佛所。当魔波旬来诣佛时。于<a>虚空</a>中所将眷属四种兵众。闻说不退转法轮。亦闻释迦牟尼佛名。时四种兵及诸眷属。自然而住不能得前。生如是念。我等不复随从波旬。尔时波旬单独羸老。白佛言。乃至不留一人扶接我者。本降伏者今不伏我。先所领土今不属我。世尊怜愍一切众生。我今亦在众生数中而不垂愍。乃至不留一人授我水者。尔时世尊告波旬言。众生界多是无尽法。波旬当知。假令日日恒河沙等诸佛出世。一一诸佛于日日中度恒河沙众生令般<a>涅槃</a>。而众生界犹不可尽。时魔波旬复白佛言。众生界虽不可尽。如我今者单独羸老。在道行时若其颠躄。乃至无有扶接我者。唯愿世尊。安慰我意。令我<a>欢喜</a>速得还去。佛告波旬。且安意去。若有众生。不信不解不退法者。是诸众生皆属于汝。是汝眷属汝得<a>自在</a>。一切皆是扶接汝者。尔时波旬闻是语已。欢喜踊跃作如是言。我今当为众生作诸留难。令于此法不信不解生于疑惑。生疑惑故当属于我。我得自在。尔时波旬复白佛言。唯愿世尊。重安慰我令我欢喜而得还去。佛自说言。若有众生闻我名者。皆于阿耨多罗三藐三菩提而不退转。从今已往更莫复说。所以者何。若有众生闻此语已。勤行精进求佛菩提。尔时世尊告波旬言。汝安意去。我当令诸众生乃至无有住菩提者。亦复无有出众生界者。无有众生离色阴者。离受想行识阴者。波旬且安意去。我常令诸众生。无有离身见者。离戒取见取者。离有所得者。离六十二见者。离过去未来现在想者。离<a>杀生</a>者。离不与取邪淫者。离妄语绮语恶口两舌者。离贪恚邪见者。波旬且安意去。我不教众生而行布施持戒忍辱精进<a>禅定</a>智慧。亦不教众生行四摄法。不令众生离众生想。离悭着想。离父母想。离兄弟姊妹男女想。离昼夜想。离半月一月一年想。离布施持戒忍辱精进禅定智慧想。菩提心想。力<a>无畏</a>想。根力觉道想。<a>佛法</a>僧想。障菩提想。一切种智想。波旬汝且安意去。我当令众生于一切法无远离想。尔时波旬欢喜踊跃拔愁忧箭。即于是处还复本形。以诸天花而散佛上。绕佛三匝住于佛前。而说偈言</p>
<p style="text-align: left">
	　　今日两足尊　　说此微妙音</p>
<p style="text-align: left">
	　　佛无有二言　　今我大欢喜</p>
<p style="text-align: left">
	　　时魔波旬说此偈已欢喜安意渐离佛去。还本天宫皆共和合。受五欲乐以自娱乐。更不复生留难之心。说此降伏遣魔法时。大地六种震动。阿难白佛言。世尊。以何因缘大地震动。佛告阿难。说此降伏遣魔法时。六万四千菩萨。于诸法中得无生法忍。阿难白佛言。世尊。今此会中颇有疑惑是法者不。佛告阿难。令此会中有十亿众生。皆生疑惑心意迷闷。作如是说。为是何语。将非我等错谬闻耶。以是事故不知时方。亦不自知从何所来欲至何所。以疑惑故各不相见。阿难白佛。唯愿世尊。以慈悲心为此众生速作照明。莫令此众怀疑惑故堕于恶趣。以何因缘而作是说。恶魔波旬且安意去。我不令众生住于菩提。乃至波旬且安意去。我不令众生于一切法无远离想。唯愿世尊。为此众生速作照明。亦令将来众生逮照明故。受持此法而不忘失。愿分别说。尔时世尊。便说偈言</p>
<p style="text-align: left">
	　　菩提无住相　　亦无能住者</p>
<p style="text-align: left">
	　　是故说众生　　无住菩提者</p>
<p style="text-align: left">
	　　菩提与众生　　无二无有异</p>
<p style="text-align: left">
	　　是故说众生　　无住菩提者</p>
<p style="text-align: left">
	　　亦无有众生　　能离众生界</p>
<p style="text-align: left">
	　　无所有不生　　毕竟不可得</p>
<p style="text-align: left">
	　　难思众生界　　其性本自空</p>
<p style="text-align: left">
	　　假令一切智　　不见其离想</p>
<p style="text-align: left">
	　　我所说诸阴　　无众生能离</p>
<p style="text-align: left">
	　　此阴与众生　　无异常寂灭</p>
<p style="text-align: left">
	　　已知阴是空　　而不离其性</p>
<p style="text-align: left">
	　　说其体是一　　不可取而离</p>
<p style="text-align: left">
	　　已能知诸阴　　不取不可离</p>
<p style="text-align: left">
	　　<a>无我</a>无自性　　毕竟无所依</p>
<p style="text-align: left">
	　　诸阴如虚空　　阴所行亦尔</p>
<p style="text-align: left">
	　　行无所行故　　说阴如虚空</p>
<p style="text-align: left">
	　　如说虚空界　　非生非能生</p>
<p style="text-align: left">
	　　阴性亦如是　　无有能离者</p>
<p style="text-align: left">
	　　身见自性相　　无法而可得</p>
<p style="text-align: left">
	　　以不可得故　　我说不可离</p>
<p style="text-align: left">
	　　疑无有自性　　毕竟不可得</p>
<p style="text-align: left">
	　　以不得疑故　　众生无能离</p>
<p style="text-align: left">
	　　无有诸众生　　能持选择戒</p>
<p style="text-align: left">
	　　见取诸众生　　亦复不可得</p>
<p style="text-align: left">
	　　计有得法者　　众生不可得</p>
<p style="text-align: left">
	　　有得法<a>无心</a>　　不离于自性</p>
<p style="text-align: left">
	　　如所说诸见　　凡有六十二</p>
<p style="text-align: left">
	　　如是等诸见　　皆如水中影</p>
<p style="text-align: left">
	　　已知此诸见　　皆如水中影</p>
<p style="text-align: left">
	　　无我无所有　　自性不可得</p>
<p style="text-align: left">
	　　过去未来想　　及与现在想</p>
<p style="text-align: left">
	　　此想无所有　　亦如水中影</p>
<p style="text-align: left">
	　　此想无有我　　众生不可得</p>
<p style="text-align: left">
	　　以不得众生　　是故不可离</p>
<p style="text-align: left">
	　　杀害诸众生　　必趣崄恶处</p>
<p style="text-align: left">
	　　安置涅槃中　　无有能动者</p>
<p style="text-align: left">
	　　众生若可得　　可有离动相</p>
<p style="text-align: left">
	　　众生无有实　　故说不可离</p>
<p style="text-align: left">
	　　菩提名不与　　未曾有与者</p>
<p style="text-align: left">
	　　虽勤作方便　　而无动离者</p>
<p style="text-align: left">
	　　不行施众生　　教行胜法施</p>
<p style="text-align: left">
	　　虽勤作方便　　而无动离者</p>
<p style="text-align: left">
	　　亦不得众生　　依倚淫欲者</p>
<p style="text-align: left">
	　　欲中无有邪　　可与非邪合</p>
<p style="text-align: left">
	　　妄语诸众生　　有缘者应化</p>
<p style="text-align: left">
	　　虽勤作方便　　而无动离者</p>
<p style="text-align: left">
	　　两舌与恶口　　及以非时言</p>
<p style="text-align: left">
	　　如是等言说　　如响令人惑</p>
<p style="text-align: left">
	　　此法无处所　　亦不可染着</p>
<p style="text-align: left">
	　　此诸声如响　　知其无所依</p>
<p style="text-align: left">
	　　本所有无明　　深计着于我</p>
<p style="text-align: left">
	　　以知我真实　　无能动离者</p>
<p style="text-align: left">
	　　亦能知嗔恚　　毕竟无有相</p>
<p style="text-align: left">
	　　菩提无相故　　无能动离者</p>
<p style="text-align: left">
	　　若能知邪见　　是名为<a>正见</a></p>
<p style="text-align: left">
	　　以过着见法　　无能动离者</p>
<p style="text-align: left">
	　　不教诸众生　　而以女色施</p>
<p style="text-align: left">
	　　贤圣所禁制　　是施有过患</p>
<p style="text-align: left">
	　　邪见所持戒　　圣道所捐弃</p>
<p style="text-align: left">
	　　智者不应教　　以此求圣法</p>
<p style="text-align: left">
	　　外道所称赞　　种种诸忍相</p>
<p style="text-align: left">
	　　此忍非正道　　令人到涅槃</p>
<p style="text-align: left">
	　　外道所称赞　　五热精进法</p>
<p style="text-align: left">
	　　不能至菩提　　智者应舍离</p>
<p style="text-align: left">
	　　外道诸禅定　　尽行诸有想</p>
<p style="text-align: left">
	　　非诸佛所赞　　是以不教他</p>
<p style="text-align: left">
	　　不用世俗慧　　<a>教化</a>诸众生</p>
<p style="text-align: left">
	　　此慧不能得　　不思议佛慧</p>
<p style="text-align: left">
	　　于清净众生　　成就无畏者</p>
<p style="text-align: left">
	　　我说于是众　　不行四摄法</p>
<p style="text-align: left">
	　　深敬<a>念佛</a>者　　不教离是着</p>
<p style="text-align: left">
	　　佛有无染智　　亦无诸障碍</p>
<p style="text-align: left">
	　　深敬念法者　　不教离是着</p>
<p style="text-align: left">
	　　离欲最胜法　　云何而可离</p>
<p style="text-align: left">
	　　不着众生想　　而发菩提心</p>
<p style="text-align: left">
	　　菩提不可着　　云何而得离</p>
<p style="text-align: left">
	　　父母及兄弟　　姊妹男女想</p>
<p style="text-align: left">
	　　此想皆如幻　　云何而可离</p>
<p style="text-align: left">
	　　此想一切处　　无法无所有</p>
<p style="text-align: left">
	　　无法无有故　　云何而可离</p>
<p style="text-align: left">
	　　昼想及夜想　　半月一月想</p>
<p style="text-align: left">
	　　此想无真实　　如热时炎水</p>
<p style="text-align: left">
	　　施想与戒想　　忍辱精进想</p>
<p style="text-align: left">
	　　此想非真想　　云何以想离</p>
<p style="text-align: left">
	　　定想及慧想　　菩提心之想</p>
<p style="text-align: left">
	　　力无畏诸根　　是想皆虚诳</p>
<p style="text-align: left">
	　　诸觉及道想　　佛想与法想</p>
<p style="text-align: left">
	　　皆从无知起　　云何离此想</p>
<p style="text-align: left">
	　　分别诸僧想　　此想亦众多</p>
<p style="text-align: left">
	　　从分别起故　　我说不可离</p>
<p style="text-align: left">
	　　不着菩提想　　及一切智想</p>
<p style="text-align: left">
	　　此想远诸佛　　不思议菩提</p>
<p style="text-align: left">
	　　以是故我说　　波旬无智人</p>
<p style="text-align: left">
	　　不离此诸想　　而远求菩提</p>
<p style="text-align: left">
	　　诸法及菩提　　皆悉知如如</p>
<p style="text-align: left">
	　　宣说不离义　　去魔忧恼心</p>
<p style="text-align: left">
	　　世尊决定说此降伏遣魔法时。会中十亿众生。拔犹豫箭无复疑惑。逮大照明。于诸法中得无生法忍。会中十亿众生皆共和合。住于佛前。而说偈言</p>
<p style="text-align: left">
	　　不思议佛道　　今我以证知</p>
<p style="text-align: left">
	　　佛是导世师　　除断我疑心</p>
<p style="text-align: left">
	　　以逮大照明　　安住佛法中</p>
<p style="text-align: left">
	　　诸方明净故　　得见一亿佛</p>
<p style="text-align: left">
	　　亦得见其法　　知色等不生</p>
<p style="text-align: left">
	　　遭遇救世师　　得净如是智</p>
<p style="text-align: left">
	　　亦得见一亿　　诸佛严<a>净土</a></p>
<p style="text-align: left">
	　　无上导世师　　皆悉住其中</p>
<p style="text-align: left">
	　　尔时十亿众生说此偈已。脱身所著上妙之服。为供养法欢喜奉佛。作如是言。愿令此法流布一切众生皆得耳闻。尔时阿难白佛言。世尊。若有众生。闻是降伏遣魔法者。能信能解不生疑惑。是善男子善女人得几所福。佛告阿难。若善男子善女人。闻此降伏遣魔法一经耳。能信能解不疑惑者。功德甚多不可限量。阿难白佛言。其所得福可以方喻知不。佛告阿难。若善男子善女人。于日初分供养百千诸佛。于日中分供养百千诸佛。于日后分供养百千诸佛。尊重赞叹以上妙房舍。一切所须皆悉充足。经百千劫。是善男子善女人。所得功德宁为多不。阿难白佛言。世尊。甚多甚多。不可限量难以喻知。佛告阿难。若善男子善女人。闻此降伏遣魔法一经耳。能信能解不疑惑者其福胜彼</p>
<p style="text-align: left">
	　　尔时虚空中有三善男子求菩萨乘。自然而现渐渐而来。各各执持千大莲花。其花高广踰须弥山。有百千万亿叶。出百千万亿光色。尔时尊者阿难及诸时会。皆共遥见三善男子求菩萨乘者。渐渐而来。见已生希有心。尔时阿难白佛言。世尊。此善男子为从何来。佛告阿难。东方过恒河沙佛土有世界。名花高须弥山。此善男子。于彼世界。闻说此法及上因缘。以是故来。阿难白佛。彼世界佛名号何等。佛告阿难。彼佛名华高须弥山王如来等正觉。今现在<a>说法</a>。尔时三善男子求菩萨乘者。前诣释迦牟尼佛。头面礼足右绕三匝。右膝着地一心合掌。以所执华而散佛上。作如是言。世尊。我等今于此法。能信能解不生疑惑。所以者何。我等于此法中。无有疑惑犹如如来。尔时第一善男子求菩萨乘者白佛言。世尊若作是说。我是如来。此言便是正说。所以者何。我于此法不生疑惑故。尔时第二善男子求菩萨乘者白佛言。世尊。若作是说。我是世尊。此言便是正说。所以者何。我于此法不生疑惑故。尔时第三善男子求菩萨乘者白佛言。世尊。若作是说。我是佛。此言便是正说。所以者何。我于此法不生疑惑故</p>
<p style="text-align: left">
	　　尔时会中百千众生。心皆扰动不安本坐作是念。无有二佛并出<a>世间</a>。今此善男子。以何等故发如是言。作是念已。展转相语且共默然。世尊在座自当解说此诸菩萨如是语义。尔时阿难白佛言。世尊。此诸菩萨名字何等。乃能作是大师子吼。佛告阿难。其一菩萨名乐求如来音声。第二菩萨名乐求世尊音声。第三菩萨名乐求佛音声。阿难当知。以是缘故。彼菩萨摩诃萨作如是说。阿难白佛言。世尊。今此会中有百千众生。心皆扰动作是念。无有二佛并出世间。以何缘故彼作是说。唯愿如来敷演其义。令此大众心不扰动。所种善根增益明净。世尊。如人澡浴严治发爪肤色鲜净。复以赤栴檀水更浴其身。肤色鲜净倍胜于前。世尊。是诸众生亦复如是。若闻说是语义。所种善根增益。明净倍胜于前。尔时世尊。即说偈言</p>
<p style="text-align: left">
	　　皆共一心听　　我说是语义</p>
<p style="text-align: left">
	　　何故名如来　　世尊及佛耶</p>
<p style="text-align: left">
	　　能知过去如　　亦知未来如</p>
<p style="text-align: left">
	　　见一切法如　　是故名如来</p>
<p style="text-align: left">
	　　如先昔诸佛　　行不思议施</p>
<p style="text-align: left">
	　　我亦行此施　　是故作是说</p>
<p style="text-align: left">
	　　如先昔诸佛　　求无依倚道</p>
<p style="text-align: left">
	　　我亦如是求　　是故名如来</p>
<p style="text-align: left">
	　　不住一切法　　求寂静菩提</p>
<p style="text-align: left">
	　　亦不得菩提　　是故名如来</p>
<p style="text-align: left">
	　　如昔诸菩萨　　勤苦行忍辱</p>
<p style="text-align: left">
	　　我亦行是忍　　能到忍<a>彼岸</a></p>
<p style="text-align: left">
	　　如我昔精进　　勤求于菩提</p>
<p style="text-align: left">
	　　彼亦勤精进　　是故名如来</p>
<p style="text-align: left">
	　　彼已能通达　　诸法平等相</p>
<p style="text-align: left">
	　　亦不生心念　　是故名如来</p>
<p style="text-align: left">
	　　不念一切法　　其性常平等</p>
<p style="text-align: left">
	　　知此平等已　　而无差别心</p>
<p style="text-align: left">
	　　已能通达此　　如如平等定</p>
<p style="text-align: left">
	　　通达此定故　　是故名如来</p>
<p style="text-align: left">
	　　所说一切法　　各自有性相</p>
<p style="text-align: left">
	　　已知此性相　　毕竟常寂然</p>
<p style="text-align: left">
	　　知相名为慧　　知虚名为智</p>
<p style="text-align: left">
	　　若能知众生　　名到慧彼岸</p>
<p style="text-align: left">
	　　如先昔智者　　智慧到彼岸</p>
<p style="text-align: left">
	　　亦不得此慧　　到彼岸寂然</p>
<p style="text-align: left">
	　　彼亦得此慧　　而到于彼岸</p>
<p style="text-align: left">
	　　不得此慧故　　是故名如来</p>
<p style="text-align: left">
	　　不得菩提如　　其性相难议</p>
<p style="text-align: left">
	　　不得一切法　　是故名如来</p>
<p style="text-align: left">
	　　已能逮无著　　不着如如来</p>
<p style="text-align: left">
	　　不着一切法　　通无著道故</p>
<p style="text-align: left">
	　　如先导世师　　能知见正道</p>
<p style="text-align: left">
	　　此道真实相　　未曾有始终</p>
<p style="text-align: left">
	　　彼亦如是修　　最胜无上道</p>
<p style="text-align: left">
	　　此道无始终　　性空无所有</p>
<p style="text-align: left">
	　　知道无始终　　诸法皆平等</p>
<p style="text-align: left">
	　　亦知如平等　　是故名如来</p>
<p style="text-align: left">
	　　道如菩提如　　及与不住如</p>
<p style="text-align: left">
	　　知如如虚空　　是故名如来</p>
<p style="text-align: left">
	　　我所说诸法　　其如常平等</p>
<p style="text-align: left">
	　　若能见此如　　应当求菩提</p>
<p style="text-align: left">
	　　阿难以是事　　彼作如是说</p>
<p style="text-align: left">
	　　如说能<a>修行</a>　　彼亦如是行</p>
<p style="text-align: left">
	　　若能行是行　　能作如是说</p>
<p style="text-align: left">
	　　知是不退转　　无畏诸菩萨</p>
<p style="text-align: left">
	　　阿难应当知　　无畏诸菩萨</p>
<p style="text-align: left">
	　　能作如是说　　自言是如来</p>
<p style="text-align: left">
	　　阿难白佛言。世尊。以何因缘。得何等法名世尊耶。尔时世尊。便说偈言</p>
<p style="text-align: left">
	　　皆共一心听　　此百千亿劫</p>
<p style="text-align: left">
	　　求如是菩提　　无量难思议</p>
<p style="text-align: left">
	　　为诸众生故　　求如是菩提</p>
<p style="text-align: left">
	　　未曾有怖畏　　是故名世尊</p>
<p style="text-align: left">
	　　不畏于<a>生死</a>　　正住生死中</p>
<p style="text-align: left">
	　　化度诸众生　　是故名世尊</p>
<p style="text-align: left">
	　　云何不怖畏　　云何住生死</p>
<p style="text-align: left">
	　　云何度众生　　云何名世尊</p>
<p style="text-align: left">
	　　生死无有法　　而可破坏者</p>
<p style="text-align: left">
	　　不牢不破坏　　以此度众生</p>
<p style="text-align: left">
	　　是名不怖畏　　是名住生死</p>
<p style="text-align: left">
	　　是名度众生　　是名为世尊</p>
<p style="text-align: left">
	　　知诸法虚空　　而无怯弱心</p>
<p style="text-align: left">
	　　宣说诸<a>法相</a>　　而无所怖畏</p>
<p style="text-align: left">
	　　已断诸怖畏　　远离诸难处</p>
<p style="text-align: left">
	　　不畏难处故　　度难处众生</p>
<p style="text-align: left">
	　　度多亿众生　　过生死崄难</p>
<p style="text-align: left">
	　　亦不得生死　　及所度众生</p>
<p style="text-align: left">
	　　安置诸众生　　寂静涅槃岸</p>
<p style="text-align: left">
	　　亦不得众生　　是名为世尊</p>
<p style="text-align: left">
	　　恒为诸众生　　说如虚空法</p>
<p style="text-align: left">
	　　未曾生怖畏　　是名为世尊</p>
<p style="text-align: left">
	　　法性无差别　　说有种种名</p>
<p style="text-align: left">
	　　平等如菩提　　菩提不可得</p>
<p style="text-align: left">
	　　教导诸众生　　令趣向菩提</p>
<p style="text-align: left">
	　　虽教如是法　　未曾有所说</p>
<p style="text-align: left">
	　　不可说而说　　度脱多众生</p>
<p style="text-align: left">
	　　无畏无所取　　是故名世尊</p>
<p style="text-align: left">
	　　远离一切想　　能修菩提相</p>
<p style="text-align: left">
	　　已过一切想　　是名为世尊</p>
<p style="text-align: left">
	　　已能灭诸想　　烦恼无有余</p>
<p style="text-align: left">
	　　以是故得称　　名之为世尊</p>
<p style="text-align: left">
	　　以慧观诸法　　知诸法平等</p>
<p style="text-align: left">
	　　常不求少法　　是故名世尊</p>
<p style="text-align: left">
	　　不重于名誉　　亦不求名誉</p>
<p style="text-align: left">
	　　恒为诸众生　　说离名誉法</p>
<p style="text-align: left">
	　　菩提离名誉　　彼亦如是求</p>
<p style="text-align: left">
	　　若有重名誉　　是名远菩提</p>
<p style="text-align: left">
	　　是声犹如响　　分别故多种</p>
<p style="text-align: left">
	　　横生诸分别　　我有如是名</p>
<p style="text-align: left">
	　　不着一切声　　亦不依倚名</p>
<p style="text-align: left">
	　　无戏论菩提　　是名为世尊</p>
<p style="text-align: left">
	　　知如是诸法　　名之为世尊</p>
<p style="text-align: left">
	　　亦不得菩提　　是故名世尊</p>
<p style="text-align: left">
	　　知如是诸法　　而无有所著</p>
<p style="text-align: left">
	　　求如是菩提　　<a>解脱</a>无有漏</p>
<p style="text-align: left">
	　　阿难以是事　　及诸余因缘</p>
<p style="text-align: left">
	　　菩萨摩诃萨　　自言是世尊</p>
<p style="text-align: left">
	　　阿难白佛言。世尊。以何因缘。得何等法名为佛耶。尔时世尊。便说偈言</p>
<p style="text-align: left">
	　　觉知一切法　　此法无所有</p>
<p style="text-align: left">
	　　已觉无有法　　是故名为佛</p>
<p style="text-align: left">
	　　觉了诸烦恼　　不令得自在</p>
<p style="text-align: left">
	　　以智离烦恼　　是故名为佛</p>
<p style="text-align: left">
	　　能觉此身空　　此身无所属</p>
<p style="text-align: left">
	　　此身不牢固　　牢固不可得</p>
<p style="text-align: left">
	　　愚于不牢身　　而生坚牢想</p>
<p style="text-align: left">
	　　彼如实觉知　　是故名为佛</p>
<p style="text-align: left">
	　　觉无明无智　　自性无所有</p>
<p style="text-align: left">
	　　已得于明智　　是故名为佛</p>
<p style="text-align: left">
	　　所有过去想　　觉知是无想</p>
<p style="text-align: left">
	　　知想无&quot;&gt;相故　　更不随此相</p>
<p style="text-align: left">
	　　修未来诸想　　现在想亦然</p>
<p style="text-align: left">
	　　已修一切想　　是故名为佛</p>
<p style="text-align: left">
	　　觉知色前际　　未曾有生起</p>
<p style="text-align: left">
	　　凡小虽分别　　不能令色生</p>
<p style="text-align: left">
	　　觉受无根本　　根本不可得</p>
<p style="text-align: left">
	　　于一切法中　　亦无有受者</p>
<p style="text-align: left">
	　　知想犹如幻　　其性无所有</p>
<p style="text-align: left">
	　　于一切法中　　不为想所累</p>
<p style="text-align: left">
	　　知行不能作　　种种诸身相</p>
<p style="text-align: left">
	　　身空行亦空　　是故无所作</p>
<p style="text-align: left">
	　　知行及与身　　犹如<a>芭蕉</a>树</p>
<p style="text-align: left">
	　　如实能觉知　　是故名为佛</p>
<p style="text-align: left">
	　　观识之实性　　亦不在身内</p>
<p style="text-align: left">
	　　亦不在身外　　而可有是识</p>
<p style="text-align: left">
	　　于一切法中　　识性不可得</p>
<p style="text-align: left">
	　　而于此身中　　无形无处所</p>
<p style="text-align: left">
	　　能如是知识　　识性无所有</p>
<p style="text-align: left">
	　　无想犹如幻　　未曾见识生</p>
<p style="text-align: left">
	　　于一切法中　　无有见识者</p>
<p style="text-align: left">
	　　一切众生性　　未曾有作者</p>
<p style="text-align: left">
	　　众生无作者　　诸法毕竟然</p>
<p style="text-align: left">
	　　若法若众生　　无有来去相</p>
<p style="text-align: left">
	　　觉一切诸法　　毕竟无有相</p>
<p style="text-align: left">
	　　无分别戏论　　是故名为佛</p>
<p style="text-align: left">
	　　如诸佛不住　　佛<a>正法</a>大乘</p>
<p style="text-align: left">
	　　不住一切法　　是故名为佛</p>
<p style="text-align: left">
	　　如如诸法如　　诸佛不住如</p>
<p style="text-align: left">
	　　佛如菩提如　　是竟不可得</p>
<p style="text-align: left">
	　　为求菩提故　　应发如是心</p>
<p style="text-align: left">
	　　能觉此心相　　少法不可得</p>
<p style="text-align: left">
	　　为求菩提故　　应发如是心</p>
<p style="text-align: left">
	　　此心菩提等　　亦觉知如幻</p>
<p style="text-align: left">
	　　阿难以是事　　彼作如是说</p>
<p style="text-align: left">
	　　自言我是佛　　如佛导世师</p>
<p style="text-align: left">
	　　以佛之名声　　说如是等法</p>
<p style="text-align: left">
	　　若有住此法　　尽应求菩提</p>
<p style="text-align: left">
	　　若有知此法　　是则近菩提</p>
<p style="text-align: left">
	　　于一切法中　　不生诸疑惑</p>
<p style="text-align: left">
	　　于诸法无疑　　必为世间上</p>
<p style="text-align: left">
	　　已知此法故　　能解密语义</p>
<p style="text-align: left">
	　　尔时世尊。说如来世尊佛名已。是时会中百千众生白佛言。世尊。我等无复疑网逮大照明。得解菩萨摩诃萨名为如来世尊佛义。以一切法不可得故。于诸法中逮得法忍。如来今者犹如父母矜接我等。不令我等心有扰动。亦得觉知不扰动法。犹如虚空不可扰动。所以者何。我等今者觉一切法。犹如虚空无扰动故。尔时会中百千众生。头面<a>礼佛</a>右绕三匝。去佛不远默然而坐</p>
<p style="text-align: left">
	　　尔时会中有菩萨摩诃萨。名常笑诸根清净。即从坐起。以种种华而散佛上。即说偈言</p>
<p style="text-align: left">
	　　众生多果想　　能解彼果想</p>
<p style="text-align: left">
	　　离果得具足　　故礼世间智</p>
<p style="text-align: left">
	　　众生贪着果　　行种种果名</p>
<p style="text-align: left">
	　　唯佛能除解　　故礼世间智</p>
<p style="text-align: left">
	　　宣说果平等　　而以<a>觉悟</a>他</p>
<p style="text-align: left">
	　　说果是假名　　故礼世间智</p>
<p style="text-align: left">
	　　宣说平等法　　住平等法中</p>
<p style="text-align: left">
	　　觉一切法等　　故礼世间智</p>
<p style="text-align: left">
	　　众生得果想　　除此有得心</p>
<p style="text-align: left">
	　　唯佛能除断　　故礼世间智</p>
<p style="text-align: left">
	　　具知果寂灭　　不住种种果</p>
<p style="text-align: left">
	　　诸佛善密语　　故礼世间智</p>
<p style="text-align: left">
	　　尔时常笑诸根清净菩萨摩诃萨。说是偈已。赞叹世尊。头面礼足右绕三匝。去佛不远一心观佛。目不暂眴欢喜而住。尔时会中有菩萨摩诃萨。名莲华德藏。即从坐起。以花散佛。说此偈言</p>
<p style="text-align: left">
	　　众生多有想　　能解此有心</p>
<p style="text-align: left">
	　　离怖无所取　　故礼牟尼尊</p>
<p style="text-align: left">
	　　于诸有寂静　　说无所有法</p>
<p style="text-align: left">
	　　远离一切有　　故礼牟尼尊</p>
<p style="text-align: left">
	　　知有是空无　　其性无有我</p>
<p style="text-align: left">
	　　以远离有畏　　故礼牟尼尊</p>
<p style="text-align: left">
	　　远离诸忧戚　　能拔忧戚者</p>
<p style="text-align: left">
	　　永断诸系缚　　故礼牟尼尊</p>
<p style="text-align: left">
	　　尔时莲华德藏菩萨摩诃萨。说此偈已。赞叹世尊。复更说偈。而白佛言</p>
<p style="text-align: left">
	　　于后恶世中　　若有闻此经</p>
<p style="text-align: left">
	　　不生怖畏者　　皆应合掌礼</p>
<p style="text-align: left">
	　　尔时无垢意菩萨摩诃萨。即于佛前。而说偈言</p>
<p style="text-align: left">
	　　若有闻此经　　不生疑惑者</p>
<p style="text-align: left">
	　　于一切时中　　应以众花散</p>
<p style="text-align: left">
	　　尔时广思惟菩萨摩诃萨。即于佛前。而说偈言</p>
<p style="text-align: left">
	　　此经中广说　　无量诸佛法</p>
<p style="text-align: left">
	　　众生闻是法　　不疑惑者少</p>
<p style="text-align: left">
	　　贪着于己身　　生种种身想</p>
<p style="text-align: left">
	　　得闻如是经　　云是颠倒说</p>
<p style="text-align: left">
	　　当知属于魔　　为魔所抑持</p>
<p style="text-align: left">
	　　无智闻此经　　返更生疑惑</p>
<p style="text-align: left">
	　　尔时青莲华目菩萨摩诃萨。即于佛前。而说偈言</p>
<p style="text-align: left">
	　　若有闻此经　　不生疑惑者</p>
<p style="text-align: left">
	　　犹如世间眼　　亦名施眼者</p>
<p style="text-align: left">
	　　尔时乐供养塔菩萨摩诃萨。即于佛前。而说偈言</p>
<p style="text-align: left">
	　　若有闻此经　　深生信乐者</p>
<p style="text-align: left">
	　　此人处世间　　犹如最上塔</p>
<p style="text-align: left">
	　　尔时渴仰意菩萨摩诃萨。即于佛前。而说偈言</p>
<p style="text-align: left">
	　　虽在生死中　　应数生渴仰</p>
<p style="text-align: left">
	　　不着一切法　　能不疑此经</p>
<p style="text-align: left">
	　　尔时乐以衣施菩萨摩诃萨。即于佛前。而说偈言</p>
<p style="text-align: left">
	　　应以多亿衣　　细软而平正</p>
<p style="text-align: left">
	　　以供覆其身　　不疑此法者</p>
<p style="text-align: left">
	　　尔时乐以食施菩萨摩诃萨。即于佛前。而说偈言</p>
<p style="text-align: left">
	　　所说诸肴饍　　味中最上者</p>
<p style="text-align: left">
	　　应以供其人　　不疑此法者</p>
<p style="text-align: left">
	　　尔时悲念乐见众生菩萨摩诃萨。即于佛前。而说偈言</p>
<p style="text-align: left">
	　　悲念诸众生　　应数数涕泣</p>
<p style="text-align: left">
	　　而于此经中　　无有信乐意</p>
<p style="text-align: left">
	　　若人少时间　　疑惑于此经</p>
<p style="text-align: left">
	　　当知<a>地狱</a>来　　还趣向地狱</p>
<p style="text-align: left">
	　　亲近恶知识　　不解是深法</p>
<p style="text-align: left">
	　　无明网所覆　　不向此妙趣</p>
<p style="text-align: left">
	　　<a>破戒</a>自缠裹　　恶意好求短</p>
<p style="text-align: left">
	　　贪着于利养　　能诽谤是经</p>
<p style="text-align: left">
	　　不勤求菩提　　<a>懈怠</a>不精进</p>
<p style="text-align: left">
	　　恶慧乐小法　　不信解是经</p>
<p style="text-align: left">
	　　贪利养众生　　计我随爱欲</p>
<p style="text-align: left">
	　　深着于三世　　不能信是经</p>
<p style="text-align: left">
	　　愚佷恶心性　　染爱盲无智</p>
<p style="text-align: left">
	　　好乐多谈说　　而不信是经</p>
<p style="text-align: left">
	　　好选择衣服　　贪味嗜饮食</p>
<p style="text-align: left">
	　　少于白法者　　能诽谤是经</p>
<p style="text-align: left">
	　　着果诸众生　　好说着果法</p>
<p style="text-align: left">
	　　解佛微密语　　如是者甚难</p>
<p style="text-align: left">
	　　过去先昔佛　　无上导世师</p>
<p style="text-align: left">
	　　尽能供养者　　能信解是经</p>
<p style="text-align: left">
	　　尔时远离恶法菩萨摩诃萨。即于佛前。而说偈言</p>
<p style="text-align: left">
	　　愚心贪着果　　能诽谤是经</p>
<p style="text-align: left">
	　　应远离是人　　犹如臭粪秽</p>
<p style="text-align: left">
	　　亦如烂死尸　　<a>行者</a>皆远避</p>
<p style="text-align: left">
	　　谤此经众生　　皆应常远离</p>
<p style="text-align: left">
	　　犹如劫村贼　　住大旷野中</p>
<p style="text-align: left">
	　　闻者皆驰走　　恐为我作难</p>
<p style="text-align: left">
	　　应如是驰走　　远离是恶贼</p>
<p style="text-align: left">
	　　嗔恚怀恶意　　诽谤是经者</p>
				</div></div><hr><script charset='utf-8' src='../../js/footer.js'></script></body></html>