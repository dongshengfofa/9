<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说广博严净不退转轮经 第二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说广博严净不退转轮经 第二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说广博严净不退转轮经 第二卷</strong></p>
<p style="text-align: left">
	　　宋凉州<a>沙门</a>智严译</p>
<p style="text-align: left">
	　　尔时阿难白佛言。文殊师利法王子。问佛<a>世尊</a>广博严净不退转轮法耶。佛言。阿难。如是如是。文殊师利法王子。问我广博严净不退转轮法。所以者何。诸佛世尊。皆转广博严净不退转轮法。阿难白佛言。以何因缘。世尊。说坚信坚法八人须陀洹斯陀含阿那含阿<a>罗汉</a>声闻辟支佛耶。世尊。彼之所行是<a>菩萨</a>法耶。佛告阿难。如是如是。彼所<a>行者</a>是菩萨法。所以者何。五浊众生心乐小法不求大乘。是故诸佛以方便力随众生性而为<a>说法</a>。以诸众生多乐小法不堪大乘如来以方便力观其深心。令发道意入佛智慧。阿难。如来以如是方便度诸众生到安隐处。无为无作离心数法。皆悉平等永灭苦乐。无有方所亦无住处。安隐寂静无余<a>涅槃</a></p>
<p style="text-align: left">
	　　尔时世尊说是语已而便默然。时尊者阿难问文殊师利言。以何因缘故如来默然。文殊师利言。尊者阿难。以诸众生闻说是法少能信者是故默然。世尊说微密之语。唯我能了。今四部众咸生此疑。以何缘故。世尊说坚信法乃至声闻辟支佛耶。今此百千万亿那由他诸天。亦有百千万亿那由他诸菩萨摩诃萨。皆生疑心。世尊何故说坚信坚法乃至声闻辟支佛乘。以佛默然而不说此难信法故。诸河泉源小大诸水湛然不流。空中诸鸟亭住不飞。日月不行。一切灯炬无复光照。一切众生无有威光。所以者何。世尊默然而不解说难信法故</p>
<p style="text-align: left">
	　　尔时世尊所住精舍。一万莲华回旋围绕者。皆发此言。唯愿世尊。说广博严净不退转轮法。所以者何我等曾于此处闻九十二亿百千那由他诸佛皆说此法。是时尊者<a>舍利弗</a>白佛言。世尊。愿说广博严净不退转轮法。所以者何。我夜后分与文殊师利法王子。至东方恒河沙佛土。是诸如来皆说此法。南西北方四维上下。无量无边不可计数诸佛世尊皆宣此法。时<a>虚空</a>中有八十万五千那由他诸天。白佛言。世尊。愿说广博严净不退转轮法。所以者何。我等曾于此处。闻九十二亿百千那由他诸佛皆说此法。尔时尊者阿难白佛言。世尊。以何因缘。说坚信坚法乃至声闻辟支佛。今此四众咸皆默然。乃至无有謦咳之声。今此会中百千万亿众生皆生疑惑。世尊何故。说坚信坚法乃至声闻辟支佛乘。唯愿世尊。拔此大众心中疑箭。此诸大众是佛时证。佛告阿难如是如是。诸佛世尊所说之法皆有时证。阿难白佛言。谁是证耶。佛告阿难。法是我证。诸佛如来以法为证而有所说</p>
<p style="text-align: left">
	　　佛告阿难。谛听谛听善思念之。吾当为汝分别解说。菩萨摩诃萨。名曰坚信。乃至名曰辟支佛乘。时尊者阿难。诸大声闻。皆悉一心听佛所说。佛告阿难。菩萨摩诃萨。令无量无边阿僧祇众生信佛知见。信佛知见已。不着色不着受想行识。以不着色不着受想行识故。是菩萨摩诃萨名为坚法。复次阿难。菩萨摩诃萨。信诸佛所说法皆悉空寂。信此法者。是菩萨摩诃萨。名为坚信。复次阿难。菩萨摩诃萨。信于佛智。便作是念。我等亦当成就此智。亦不见此智。是故阿难。菩萨摩诃萨名为坚信。复次阿难。菩萨摩诃萨。于五欲乐不生欣乐成就信力。是故菩萨摩诃萨名为坚信。复次阿难。菩萨摩诃萨作是念。如佛世尊。以不可思议法施诸众生。我亦应学以不可思议法施诸众生。如是菩萨摩诃萨名为坚信。复次阿难。菩萨摩诃萨心生<a>欢喜</a>舍一切物。乃至自身尚以布施。何况余物。信行此施而不倚着。于一切处不生悭吝。以此因缘回向菩提。亦不起菩提见。是菩萨摩诃萨名为坚信。复次阿难。菩萨摩诃萨<a>信心</a>清净无有怯弱。于<a>佛法</a>僧心得淳净。守护六情无所愿求。无信众生。于佛法僧令生信乐。已生信乐心不放逸。发菩提心不着心相。信知六界与法界等。云何信知。所谓此界以诸音声文字故说实不可得。信知诸行是无常苦空<a>无我</a>之法。亦信无漏圣戒非戏论法具诸三昧。信一切众生即是灭界。众生之相即是灭相。以无依心见诸众生即是法界。而于此法不见法界。所以者何。法界即是众生<a>无心</a>之界。菩萨摩诃萨如是信者名为坚信。一切众生无有住处。所以者何。自性空故。亦复不见众生形相。见诸众生同涅槃相。所以者何。众生界空。是故即见是涅槃相。若有能信如是法者。令多众生得如是信。是故阿难。菩萨摩诃萨名为坚信。尔时世尊欲重宣此义。而说偈言</p>
<p style="text-align: left">
	　　能令诸众生　　信向佛知见</p>
<p style="text-align: left">
	　　心不生染着　　是名为坚信</p>
<p style="text-align: left">
	　　信诸佛说法　　其性相皆空</p>
<p style="text-align: left">
	　　能信解此法　　是名为坚信</p>
<p style="text-align: left">
	　　信诸佛知见　　是不可思议</p>
<p style="text-align: left">
	　　发心而勤求　　我应得是智</p>
<p style="text-align: left">
	　　不生信乐心　　贪求五欲乐</p>
<p style="text-align: left">
	　　是信力成就　　是名为坚信</p>
<p style="text-align: left">
	　　信诸牟尼尊　　以法施众生</p>
<p style="text-align: left">
	　　我亦应随学　　是名为坚信</p>
<p style="text-align: left">
	　　信能行布施　　乃至舍自身</p>
<p style="text-align: left">
	　　亦不生施想　　是名为坚信</p>
<p style="text-align: left">
	　　信能施一切　　不生悭吝心</p>
<p style="text-align: left">
	　　尽回向菩提　　是名为坚信</p>
<p style="text-align: left">
	　　信向于诸佛　　其心无秽浊</p>
<p style="text-align: left">
	　　亦信无心法　　是名为坚信</p>
<p style="text-align: left">
	　　能守护六情　　亦不复愿求</p>
<p style="text-align: left">
	　　已信解此法　　是名为坚信</p>
<p style="text-align: left">
	　　诸不信众生　　以信而建立</p>
<p style="text-align: left">
	　　令随顺佛法　　是名为坚信</p>
<p style="text-align: left">
	　　以此信向心　　尽回向菩提</p>
<p style="text-align: left">
	　　而不得心相　　是名为坚信</p>
<p style="text-align: left">
	　　知六界平等　　即与法界同</p>
<p style="text-align: left">
	　　以音声分别　　不得诸界性</p>
<p style="text-align: left">
	　　信诸行无常　　苦空无有我</p>
<p style="text-align: left">
	　　成就是信力　　是名为坚信</p>
<p style="text-align: left">
	　　信无漏圣戒　　非是论戏法</p>
<p style="text-align: left">
	　　具戒三昧者　　是名为坚信</p>
<p style="text-align: left">
	　　信诸众生界　　即是灭界性</p>
<p style="text-align: left">
	　　能信如是相　　是名信中信</p>
<p style="text-align: left">
	　　众生无依性　　即是诸法界</p>
<p style="text-align: left">
	　　如此诸法界　　其性难思议</p>
<p style="text-align: left">
	　　若能如是信　　随顺彼<a>法相</a></p>
<p style="text-align: left">
	　　此<a>无畏</a>菩萨　　是名为坚信</p>
<p style="text-align: left">
	　　信诸众生身　　毕竟无所住</p>
<p style="text-align: left">
	　　其性本空无　　是故无处所</p>
<p style="text-align: left">
	　　众生是涅槃　　其性即空故</p>
<p style="text-align: left">
	　　以是义显示　　寂静涅槃相</p>
<p style="text-align: left">
	　　若能如是信　　名无畏菩萨</p>
<p style="text-align: left">
	　　如是诸众生　　皆名为坚信</p>
<p style="text-align: left">
	　　阿难善受持　　亦如是宣说</p>
<p style="text-align: left">
	　　若有如是信　　是名为坚信</p>
<p style="text-align: left">
	　　如是等诸法　　余无量无边</p>
<p style="text-align: left">
	　　佛为诸菩萨　　说是差别相</p>
<p style="text-align: left">
	　　如是阿难。如来应正等觉。以方便力为声闻人说菩萨摩诃萨名为坚信。复次阿难。今当为乐此法众生。复以偈颂说菩萨摩诃萨名坚信义。尔时世尊。即说偈言</p>
<p style="text-align: left">
	　　皆共和合一心听　　我说佛子诸功德</p>
<p style="text-align: left">
	　　布施持戒及精进　　忍辱<a>禅定</a>智慧身</p>
<p style="text-align: left">
	　　信向乐求如是法　　不信者信佛净智</p>
<p style="text-align: left">
	　　有如是信名菩萨　　导化<a>世间</a>无厌惓</p>
<p style="text-align: left">
	　　信解诸法无分别　　其性空寂佛所说</p>
<p style="text-align: left">
	　　若能善解如是法　　是名菩萨坚信者</p>
<p style="text-align: left">
	　　信佛知见无有量　　发心欲求如是智</p>
<p style="text-align: left">
	　　无上大人所有智　　我当何时得此智</p>
<p style="text-align: left">
	　　不信欲乐是净法　　不为欲因行恶业</p>
<p style="text-align: left">
	　　以信力故乐求法　　有此胜信名菩萨</p>
<p style="text-align: left">
	　　信诸如来以法施　　我亦应当如是学</p>
<p style="text-align: left">
	　　佛所说法随顺行　　有此胜信名菩萨</p>
<p style="text-align: left">
	　　信能舍此上肴饍　　象马金宝及奴婢</p>
<p style="text-align: left">
	　　男女眷属所爱妻　　大小村城及国土</p>
<p style="text-align: left">
	　　亦以手足支节施　　破骨出髓无所畏</p>
<p style="text-align: left">
	　　耳鼻眼目及以头　　有此胜信名菩萨</p>
<p style="text-align: left">
	　　信知此身内无主　　是故能以惠施他</p>
<p style="text-align: left">
	　　亦复能以妙法施　　以是因缘求佛智</p>
<p style="text-align: left">
	　　信能舍此无我身　　见来求者心欢喜</p>
<p style="text-align: left">
	　　如是众生我善友　　为菩提舍危脆身</p>
<p style="text-align: left">
	　　信如是法菩提因　　以清净心化世间</p>
<p style="text-align: left">
	　　闻法不疑佛知见　　有此胜信名菩萨</p>
<p style="text-align: left">
	　　知眼无常及耳鼻　　舌身及意亦复然</p>
<p style="text-align: left">
	　　知是虚伪不牢固　　为菩提因悉能舍</p>
<p style="text-align: left">
	　　见苦众生无信手　　化令住信能信施</p>
<p style="text-align: left">
	　　自住慈心愍世间　　皆令信佛最上智</p>
<p style="text-align: left">
	　　见着六尘行恶者　　化令回心趣佛智</p>
<p style="text-align: left">
	　　不得此心菩提因　　能信菩提无心相</p>
<p style="text-align: left">
	　　见诸众生界无智　　不知六界是平等</p>
<p style="text-align: left">
	　　此法皆同法界相　　以音声说不可得</p>
<p style="text-align: left">
	　　见诸众生在<a>生死</a>　　无常计常痴冥中</p>
<p style="text-align: left">
	　　教信诸行是无常　　令信解空无有我</p>
<p style="text-align: left">
	　　见诸众生行恶戒　　教令信佛无上戒</p>
<p style="text-align: left">
	　　自净戒定诸功德　　有此胜信名菩萨</p>
<p style="text-align: left">
	　　见诸众生多懒堕　　教令信佛大精进</p>
<p style="text-align: left">
	　　知精进力自调伏　　能持此信名菩萨</p>
<p style="text-align: left">
	　　见愚众生计<a>寿命</a>　　教信阴身无有寿</p>
<p style="text-align: left">
	　　了知灭界同法界　　若知此法是胜信</p>
<p style="text-align: left">
	　　分析此身无去住　　虽复异世业不亡</p>
<p style="text-align: left">
	　　所造<a>善恶</a>诸业因　　终不远离此法性</p>
<p style="text-align: left">
	　　见众生性无依法　　此界亦同诸众生</p>
<p style="text-align: left">
	　　法界平等不思议　　无畏菩萨如是信</p>
<p style="text-align: left">
	　　佛说此信无有二　　勤修善行知诸法</p>
<p style="text-align: left">
	　　亦为他说如是信　　而不染着于三有</p>
<p style="text-align: left">
	　　信如是等众生性　　无有决定<a>常住</a>处</p>
<p style="text-align: left">
	　　空不可取无相法　　能信是法名菩萨</p>
<p style="text-align: left">
	　　是诸众生如空定　　亦不寂静涅槃界</p>
<p style="text-align: left">
	　　不可说有诸性相　　知是法者名持信</p>
<p style="text-align: left">
	　　见诸众生信边法　　以寂静法而导之</p>
<p style="text-align: left">
	　　故于<a>三界</a>得高称　　亦名持信胜菩萨</p>
<p style="text-align: left">
	　　若有如是妙胜信　　发无畏心乐求法</p>
<p style="text-align: left">
	　　我法若有黠慧人　　广向时众而宣说</p>
<p style="text-align: left">
	　　已说坚信诸功德　　及余种种差别相</p>
<p style="text-align: left">
	　　不着三界清净心　　怜愍众生良<a>福田</a></p>
<p style="text-align: left">
	　　长夜布施自调伏　　住清净戒修忍辱</p>
<p style="text-align: left">
	　　精进修定及智慧　　行菩萨行心调伏</p>
<p style="text-align: left">
	　　以诸相应方便智　　导众生到安隐处</p>
<p style="text-align: left">
	　　能令不堕诸恶趣　　有如是智名菩萨</p>
<p style="text-align: left">
	　　以真净心动世界　　震起波踊有六种</p>
<p style="text-align: left">
	　　光照华上坐菩萨　　皆说寂静空无法</p>
<p style="text-align: left">
	　　东方国土及南方　　西方北方亦复然</p>
<p style="text-align: left">
	　　上方下方及四维　　皆同说此寂静法</p>
<p style="text-align: left">
	　　宁舍身命不疑佛　　亦教他人信佛智</p>
<p style="text-align: left">
	　　若诸众生有是信　　佛及行者能证知</p>
<p style="text-align: left">
	　　复次阿难。云何如来说菩萨摩诃萨名为坚法。阿难当知。菩萨摩诃萨。于佛<a>正法</a>终不退转。受持佛法为他宣说终不毁犯。于不可思议真<a>如法</a>界。应当逮得如是等法。坚心受持而无怯弱。能观诸法真实之相不生染着故。而于此法无所受持。于法非法亦不生着。应如是持乐求诸法。求已能受。受已能持。持已能说。欢喜调柔易可共住。常乐宣说寂静之法。不动法界能逮诸法真实之相。于诸法中善得调伏。亦不毁损常住妙身。如此之身常住故妙。应知此身无始无终无聚无散。应如是知。如佛世尊。为诸菩萨分别解说。于此法中亦应逮得。见一切法清净无垢。善解诸法无可着处。诸法性虚不可得见。以不见故无所受持。宣说法界无相无性。无有言说亦无所有无有思想。远离思想心不可得。其性寂静离诸音声。无有言说非境界法。常乐受持宣说是法。而于是法心无所依。以如是等无所有法。种种差别为菩萨摩诃萨说。而于此法不作合散无种种相。如其所说皆已逮得。已得此法名为性地。性地菩萨摩诃萨。乃至于少法中不生来去想。已能受持不来去法。而于此法不生增减亦无聚散。若能受持不增不减不聚不散。如是等法是名坚法。菩萨摩诃萨于诸法性得无所得。以于此法性无所得故。是菩萨摩诃萨名为坚法。尔时世尊。欲重宣此义。而说偈言</p>
<p style="text-align: left">
	　　于诸佛正法　　而无所退转</p>
<p style="text-align: left">
	　　能持如是法　　是名为坚法</p>
<p style="text-align: left">
	　　未曾有毁犯　　不思议法界</p>
<p style="text-align: left">
	　　能逮如是法　　是名为坚法</p>
<p style="text-align: left">
	　　久发心受持　　诸佛所说法</p>
<p style="text-align: left">
	　　心无有怯弱　　是名为坚法</p>
<p style="text-align: left">
	　　于一切法性　　正趣而勤求</p>
<p style="text-align: left">
	　　不生染着心　　是名为坚法</p>
<p style="text-align: left">
	　　不着亦不住　　亦能教示他</p>
<p style="text-align: left">
	　　能持如是法　　是名为坚法</p>
<p style="text-align: left">
	　　调柔易共住　　宣说寂静法</p>
<p style="text-align: left">
	　　不动彼法性　　是名为持法</p>
<p style="text-align: left">
	　　了知诸法体　　而无有性相</p>
<p style="text-align: left">
	　　于此法决定　　是名为持法</p>
<p style="text-align: left">
	　　亦未曾毁损　　常住真妙身</p>
<p style="text-align: left">
	　　当知此身者　　即以法为体</p>
<p style="text-align: left">
	　　此身无终始　　诸法之所成</p>
<p style="text-align: left">
	　　于此无增减　　是名为持法</p>
<p style="text-align: left">
	　　佛为诸菩萨　　宣说诸法相</p>
<p style="text-align: left">
	　　能得如是法　　是名为持法</p>
<p style="text-align: left">
	　　此界性自空　　于法无染着</p>
<p style="text-align: left">
	　　能持如是法　　是名为持法</p>
<p style="text-align: left">
	　　观察一切法　　性空不可见</p>
<p style="text-align: left">
	　　以不见法故　　亦复无所持</p>
<p style="text-align: left">
	　　以无所持故　　能显示法界</p>
<p style="text-align: left">
	　　无性相音声　　其体无所有</p>
<p style="text-align: left">
	　　远离诸思想　　心亦不可得</p>
<p style="text-align: left">
	　　以不得心故　　名不可思议</p>
<p style="text-align: left">
	　　已远离心想　　宣示寂静法</p>
<p style="text-align: left">
	　　无音声境界　　名不可思议</p>
<p style="text-align: left">
	　　能持如是法　　亦复无所信</p>
<p style="text-align: left">
	　　不依无所信　　不依无所有</p>
<p style="text-align: left">
	　　佛为诸菩萨　　宣说如是法</p>
<p style="text-align: left">
	　　不合亦不散　　亦无种种相</p>
<p style="text-align: left">
	　　若说于此行　　得住于性地</p>
<p style="text-align: left">
	　　已住于性地　　即名性地人</p>
<p style="text-align: left">
	　　住性地菩萨　　毕竟无所依</p>
<p style="text-align: left">
	　　能持如是法　　是名为持法</p>
<p style="text-align: left">
	　　以是故阿难　　菩萨摩诃萨</p>
<p style="text-align: left">
	　　于法无所得　　即名为持法</p>
<p style="text-align: left">
	　　若有诸众生　　佛道生远想</p>
<p style="text-align: left">
	　　以方便力故　　令到究竟处</p>
<p style="text-align: left">
	　　如是法及余　　为诸菩萨说</p>
<p style="text-align: left">
	　　以微妙方便　　显示佛知见</p>
<p style="text-align: left">
	　　持法大明人　　唯佛能证知</p>
<p style="text-align: left">
	　　及<a>修行</a>此法　　无畏诸菩萨</p>
<p style="text-align: left">
	　　不可思议智　　说持法差别</p>
<p style="text-align: left">
	　　法非法清净　　安住是法中</p>
<p style="text-align: left">
	　　如是阿难。如来正等觉。以方便力故为声闻人。说菩萨摩诃萨名为坚法。复次阿难。云何如来说菩萨摩诃萨名为八人。阿难当知。菩萨摩诃萨。已过八邪修八<a>解脱</a>不着八正。过凡夫法而无所作。逮平等道过凡夫法。勤求菩提不得菩提。离诸邪见而修<a>正见</a>。逮平等道离自身相。虽未得佛身。而求菩提离众生想。而修佛想逮平等想。离众生摷窟法求无摷窟法。于诸法中而无所住。所以者何。不见有法而可住者。过世间法开通圣法已逮灭界。亦不得世间及出世间法。远离有无是法非法。善能观察断常二边。观去来现在心相。乃至菩提心相亦不可得。所以者何。已逮众生心相平等法故。是以毒不能害火不能烧刀不伤身。所以者何。已能远离诸境界故。虽未得佛行。已于诸趣无有决定。所以者何。菩提离诸趣故。菩提趣者安静无为。菩提性空无有处所。是以刀不伤身名不可害。其乘速疾名不可害。所以者何。速达此乘无有挂碍。以是事故刀不伤身。亦有遍缘众生慈菩提行慈。一切众生界不可得。无所行慈一切法空慈。趣寂静界慈。离嗔恚慈。行智明慈。能照菩提。众生界不可得慈。遍缘众生故刀不能伤。知欲色无<a>色界</a>皆悉平等。亦知法界平等如菩提无种种相。不可知不可着无戏论无垢秽。安隐寂静离诸音声。菩萨摩诃萨能了知是界。于诸趣中所有言说音声皆能了知。所以者何。以于无来去法界中得无住法忍故。善知一切众生言音。而为解说寂灭之法。不作是念。我于是时为此众生说法。已远离我想诸音声故。知诸法寂静故。于诸法中不取其相。不可得故。不着言说故。是菩萨摩诃萨名为八人。尔时世尊。欲重宣此义。而说偈言</p>
<p style="text-align: left">
	　　已过于八难　　正住八解脱</p>
<p style="text-align: left">
	　　不着八正见　　是名为八人</p>
<p style="text-align: left">
	　　已过凡夫法　　而不住正道</p>
<p style="text-align: left">
	　　处中离二边　　是名为八人</p>
<p style="text-align: left">
	　　已过凡夫法　　而离求菩提</p>
<p style="text-align: left">
	　　不得菩提相　　是名为八人</p>
<p style="text-align: left">
	　　远离诸邪见　　能修行正见</p>
<p style="text-align: left">
	　　逮得平等道　　是名为八人</p>
<p style="text-align: left">
	　　远离自身相　　而不住菩提</p>
<p style="text-align: left">
	　　虽未得佛身　　是名为八人</p>
<p style="text-align: left">
	　　除去众生想　　能修行佛想</p>
<p style="text-align: left">
	　　已逮平等相　　是名为八人</p>
<p style="text-align: left">
	　　离众生摷窟　　求无摷窟法</p>
<p style="text-align: left">
	　　不住于诸法　　是名为八人</p>
<p style="text-align: left">
	　　已过世间法　　而开通圣法</p>
<p style="text-align: left">
	　　成就于灭界　　是名为八人</p>
<p style="text-align: left">
	　　诸佛所说法　　及余世间法</p>
<p style="text-align: left">
	　　不得此法相　　是名为八人</p>
<p style="text-align: left">
	　　见有是一边　　见无第二边</p>
<p style="text-align: left">
	　　能舍如是见　　是名为八人</p>
<p style="text-align: left">
	　　观察中道法　　及与断常边</p>
<p style="text-align: left">
	　　知是平等想　　是名为八人</p>
<p style="text-align: left">
	　　不得过去心　　及与未来心</p>
<p style="text-align: left">
	　　现在心不住　　是名为八人</p>
<p style="text-align: left">
	　　所说最初心　　能生菩提者</p>
<p style="text-align: left">
	　　此心不可得　　云何得菩提</p>
<p style="text-align: left">
	　　若能逮得此　　不得菩提心</p>
<p style="text-align: left">
	　　故毒火不能　　伤害坏其身</p>
<p style="text-align: left">
	　　其趣虽不定　　遍修如是行</p>
<p style="text-align: left">
	　　逮无去来法　　故名不可害</p>
<p style="text-align: left">
	　　菩提无趣相　　以音声故说</p>
<p style="text-align: left">
	　　善解音声相　　故名不可害</p>
<p style="text-align: left">
	　　去相不可得　　来相亦复尔</p>
<p style="text-align: left">
	　　音声说去来　　故名速疾乘</p>
<p style="text-align: left">
	　　是故名安隐　　亦名为空无</p>
<p style="text-align: left">
	　　亦名速疾乘　　亦名不可害</p>
<p style="text-align: left">
	　　如是速疾乘　　菩萨应通达</p>
<p style="text-align: left">
	　　无能挂碍者　　是故名不害</p>
<p style="text-align: left">
	　　设以利刃刀　　不能伤其身</p>
<p style="text-align: left">
	　　不见于身相　　故刀不能害</p>
<p style="text-align: left">
	　　遍缘众生慈　　及以菩提慈</p>
<p style="text-align: left">
	　　行菩提慈故　　不为刀所害</p>
<p style="text-align: left">
	　　无行无众生　　不得众生界</p>
<p style="text-align: left">
	　　寂静无生慈　　遍缘众生慈</p>
<p style="text-align: left">
	　　远离嗔恚慈　　及行智明慈</p>
<p style="text-align: left">
	　　能照菩提慈　　遍缘诸众生</p>
<p style="text-align: left">
	　　解刀是&quot;&gt;空法　　善修于身相</p>
<p style="text-align: left">
	　　未得菩提道　　不为刀所害</p>
<p style="text-align: left">
	　　已逮寂静界　　远离诸恶趣</p>
<p style="text-align: left">
	　　恶业不能障　　不为刀所害</p>
<p style="text-align: left">
	　　远离于无明　　已证知明法</p>
<p style="text-align: left">
	　　逮得菩提照　　是名为八人</p>
<p style="text-align: left">
	　　能知欲色界　　无色界是空</p>
<p style="text-align: left">
	　　皆悉是平等　　是名为八人</p>
<p style="text-align: left">
	　　界与菩提等　　无有种种相</p>
<p style="text-align: left">
	　　无智无分别　　清净无戏论</p>
<p style="text-align: left">
	　　已逮此平等　　菩萨无所依</p>
<p style="text-align: left">
	　　所说诸音声　　能遍至诸趣</p>
<p style="text-align: left">
	　　来去诸音声　　皆归于法界</p>
<p style="text-align: left">
	　　于无住法中　　得此最上忍</p>
<p style="text-align: left">
	　　善解众生音　　为说寂灭法</p>
<p style="text-align: left">
	　　不生如是心　　我为彼说法</p>
<p style="text-align: left">
	　　已过音声法　　不取种种相</p>
<p style="text-align: left">
	　　知诸法寂灭　　是名为八人</p>
<p style="text-align: left">
	　　已过诸音声　　通达音声界</p>
<p style="text-align: left">
	　　不着音声者　　故名为八人</p>
<p style="text-align: left">
	　　阿难以是事　　是名为八人</p>
<p style="text-align: left">
	　　虽作如是说　　其实不可得</p>
<p style="text-align: left">
	　　如是阿难。如来等正觉。以方便力为声闻人。说菩萨摩诃萨名为八人</p>
<p style="text-align: left">
	　　复次阿难。云何如来说菩萨摩诃萨名须陀洹。阿难当知。不可思议佛道名须陀洹。菩萨摩诃萨住无所住近于佛道。不受诸法无所依倚亦无所缘。不住诸法毕竟无生。菩萨摩诃萨为得是道故。坚固精进坚固思惟无有<a>懈怠</a>。终不违逆心无所依。诸佛所乘无上最胜出要之道。不着此道亦不住中。以如是道推求诸法。虽复推求而无所得。而于彼道不动不住。于道想生死想佛想能生平等。于结障法平等诸法。平等诸佛平等。远离身见能生佛见开悟诸见。修对治想已过我想。阿难。以是事故。菩萨摩诃萨名须陀洹。不着佛道逮无染道。不疑佛菩提。不选择戒。乃至不见佛戒。以不见故。不选择戒不分别戒。永断三结不住三界。已逮佛道离众生想。无所依止离依止法。专求佛道得安隐寂静道不惜身命。以欢喜心能舍一切物。颜貌和悦无有嚬蹙。为菩提故而行布施。无有少物而不能舍。为济苦众生故。令到涅槃故。为修有相法故。得无相法故。离众生想入众无畏。说寂静法净菩提道。无所怖畏。乃至无有死畏。所以者何。以逮得寂静法。远离尘垢安住佛道。善修恶趣诸平等想无戏论道。阿难。以是事故。菩萨摩诃萨名须陀洹。尔时世尊。欲重宣此义。而说偈言</p>
<p style="text-align: left">
	　　不思议佛道　　名为须陀洹</p>
<p style="text-align: left">
	　　若有住此道　　必流入菩提</p>
<p style="text-align: left">
	　　此道如虚空　　不依一切法</p>
<p style="text-align: left">
	　　<a>无缘</a>无所住　　所有不可得</p>
<p style="text-align: left">
	　　菩萨坚精进　　能逮如是法</p>
<p style="text-align: left">
	　　诸佛导世者　　无上出要道</p>
<p style="text-align: left">
	　　不染着此道　　亦复不住中</p>
<p style="text-align: left">
	　　以此道推求　　不见一切法</p>
<p style="text-align: left">
	　　此道无动摇　　亦复无住中</p>
<p style="text-align: left">
	　　不懈怠如佛　　不逆无所畏</p>
<p style="text-align: left">
	　　所说生死相　　佛想亦复然</p>
<p style="text-align: left">
	　　能于此平等　　知是须陀洹</p>
<p style="text-align: left">
	　　诸结及与障　　能覆佛道者</p>
<p style="text-align: left">
	　　皆悉能远离　　是名须陀洹</p>
<p style="text-align: left">
	　　能断于身见　　而生于佛见</p>
<p style="text-align: left">
	　　开悟诸邪见　　善修对治想</p>
<p style="text-align: left">
	　　善修自身想　　知我想过患</p>
<p style="text-align: left">
	　　是名须陀洹　　不着于佛道</p>
<p style="text-align: left">
	　　设生此犹豫　　我不得菩提</p>
<p style="text-align: left">
	　　即得无染着　　而求于佛道</p>
<p style="text-align: left">
	　　亦不选择戒　　不愿佛尸罗</p>
<p style="text-align: left">
	　　已断于戒想　　不分别尸罗</p>
<p style="text-align: left">
	　　永断于三结　　不住于三界</p>
<p style="text-align: left">
	　　已逮得佛道　　善修众生想</p>
<p style="text-align: left">
	　　以无所缘道　　而求于菩提</p>
<p style="text-align: left">
	　　已逮寂静道　　佛无垢菩提</p>
<p style="text-align: left">
	　　好乐行布施　　和颜无嚬蹙</p>
<p style="text-align: left">
	　　不惜于身命　　为无戏论道</p>
<p style="text-align: left">
	　　为苦恼众生　　一切皆能舍</p>
<p style="text-align: left">
	　　令过须陀洹　　妙胜果之上</p>
<p style="text-align: left">
	　　远离诸有想　　善通达无相</p>
<p style="text-align: left">
	　　以是故无有　　恶名诸怖畏</p>
<p style="text-align: left">
	　　所说法非法　　二俱能远离</p>
<p style="text-align: left">
	　　于中不染着　　无有恶名畏</p>
<p style="text-align: left">
	　　若入大众时　　其心无所畏</p>
<p style="text-align: left">
	　　宣说寂灭法　　已净菩提道</p>
<p style="text-align: left">
	　　若起众生想　　能生其真实</p>
<p style="text-align: left">
	　　以是故无垢　　远离一切畏</p>
<p style="text-align: left">
	　　已离一切怖　　乃至无所畏</p>
<p style="text-align: left">
	　　已得寂静道　　安隐无有上</p>
<p style="text-align: left">
	　　知恶趣平等　　而不生怖畏</p>
<p style="text-align: left">
	　　此道现在前　　无有吾我想</p>
<p style="text-align: left">
	　　菩萨如是法　　名为须陀洹</p>
<p style="text-align: left">
	　　为乐小法者　　而作如是说</p>
<p style="text-align: left">
	　　以微妙方便　　宣说于佛法</p>
<p style="text-align: left">
	　　于道放逸者　　令入如是法</p>
<p style="text-align: left">
	　　诸佛之导师　　舍方便而说</p>
<p style="text-align: left">
	　　为诸久行人　　求最胜道者</p>
<p style="text-align: left">
	　　以是故阿难　　我说须陀洹</p>
<p style="text-align: left">
	　　黠慧诸众生　　能解了是事</p>
<p style="text-align: left">
	　　以是故阿难　　我说须陀洹</p>
<p style="text-align: left">
	　　不黠慧众生　　谬分别是事</p>
<p style="text-align: left">
	　　凡小无智心　　不解微密语</p>
<p style="text-align: left">
	　　愚心起诤讼　　不解微妙义</p>
<p style="text-align: left">
	　　满足多百法　　乃名须陀洹</p>
<p style="text-align: left">
	　　以须陀洹名　　显示诸佛法</p>
<p style="text-align: left">
	　　如是阿难。如来等正觉。以方便力为声闻人。说菩萨摩诃萨名须陀洹</p>
				</div></div><hr><script charset='utf-8' src='../../js/footer.js'></script></body></html>