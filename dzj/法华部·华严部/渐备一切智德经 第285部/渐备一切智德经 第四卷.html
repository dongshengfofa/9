<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修渐备一切智德经 第四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>渐备一切智德经 第四卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>渐备一切智德经 第四卷</strong></p>
<p style="text-align: left">
	　　西晋月支<a>三藏</a>竺法护译</p>
<p style="text-align: left">
	　　玄妙住品第七</p>
<p style="text-align: left">
	　　金刚藏曰。惟佛子。<a>菩萨</a>大士。以能净治第<a>六道</a>地。具足安住。入第七地行善权智。则有十事修玄妙道。何谓为十。谓行空事无相无愿。所遵<a>真谛</a>。成就忍力。愍伤慈哀。念于众生。奉行<a>佛法</a>。乐供如来。笃信无违。心抱慧门。常顺空义。积累功德。无穷之福。解<a>三界</a>虚。在于三世。劝化群黎。永以消秽。所由恬怕。除一切尘炽然之炎。欲消众生一切贪淫嗔恚愚痴。晓诸所有。如幻如化。如梦影响。野马水中之月。而无有二。罪福之事。终不腐朽。意念国土。犹如<a>虚空</a>。开导众生。庄严国土。法身清净。坏来至义。得入一切诸佛名号。具悉色身诸相种好而自庄严。行无所著。离于音响。信如来声。本寂清净。解群黎音。导利庄严。一时之间觉了三世。入于诸佛<a>世尊</a>之业</p>
<p style="text-align: left">
	　　又能普入若干时劫。分别诸数。剖判众生志性所行。是为十事。修殊特道。从六道地。至于十住。名曰玄妙。是菩萨大士。当勤修学善权方便智度无极。因便得入第七道地住第七地。劝化无数众生之类。以用诸佛无限之法。教授无量众生之恼。入不可计诸佛世界。严净无数诸佛国土。入不可议若干品藏经典之教。入不可计诸佛正觉圣慧道业。下入无量不可计劫。入不可计诸佛所行去来今世。劝不可计众生之类。令入笃信殊特之行。入不可计诸佛色身现若干形。解不可计众生根性。入不可计诸佛所宣音声言教可悦一切。入不可计众生所思若干心行。入不可计诸佛大圣导利慧堂。入不可计诸佛应时化利声闻所归笃信。乐不可计诸佛所宣好入导教。尊习开化不可计数缘觉之众使得成就。入不可计诸佛至圣深要之慧所演道门。入不可计诸菩萨众开士之行。班宣诸佛不可称计大乘之业所布导慧斯等自谓是不可计乃逮佛名诸平等觉玄妙之地。所行殊特。不可称限。乃至若干无央数劫亿百千姟。乃能积累如是佛法。自谓我等建立此道。不贪财业。无想不想。具足众行。如斯谛观。缘<a>神通</a>慧。常行精进。入于道行。善权智慧。善住圣道。所行无动。一时闲静。奉行道教。未曾懈废。自恣所欲。其行如是。巍巍之业。坐起经行。卧寐言谈。默然无盖。常立威仪。不忘一切。不离若斯念道之行。彼发意顷心一念间。备积菩萨十度无极。普累功勋所以者何。菩萨大士。奉修如是所在发心。兴无极哀。以为元首。合聚佛法。劝如来慧。以是德本。施于众生。习于佛道。是施度无极。烧灭众尘。是戒度无极。若能愍慈无尽之慧。知众生无。是忍度无极。若能勤行众德之本。习念救济一切众生。行是方便。是为进度无极。其不舍道向一切智。是禅度无极。若了本净自然之行。无所生门。逮得法忍。是智度无极若能导利。无量圣慧。益于十方。是权方便所度无极。若能<a>修行</a>极上妙智。宣于道业。是为誓愿而度无极。降除一切诸外异学。伏魔兵众。是为势力而度无极。审如至诚。越一切法。发悲义行。是为慧度无极。以是具足斯十度无极。辄能宣备四恩之业。具悉三十七道品之法。至三脱门。常平等心。一念之顷。渐备普备。成立如是</p>
<p style="text-align: left">
	　　有一菩萨。名曰<a>解脱</a>月致究畅。时问金刚藏大士。菩萨之行。以何等业。一切具足第七道地。欲悉能备成菩萨道。必当学进至十住乎。答曰佛子。一切菩萨。菩萨行道。皆当具足十住道地。因是济脱。何况于斯七住菩萨。所以者何。又是佛子。菩萨道地行。以具足。入神通慧。普能具足一切道品。亦复成就一切十住。具足十住勉力解脱。从一发意。备斯七住。所以者何。是为佛子菩萨道住具足诸行备慧神通。又有佛子从初发意。始第一住。一切誓愿。渐以亲近具足道品。心好第二。次至第三弘要之业。逮法光曜第四道地顺从之业。第五光明随俗之行。入于第六深妙之法。劝立一切诸佛之法。所以者何。若有菩萨成就七住。入神通慧。辄在八住。具足究畅无家业地。犹如佛子有二世界。一者瑕疵。二者清净。本际平坦。一等清净。所度一等。其两界间。不可越度。以大神通。至力愿力。乃可越矣。如是佛子。菩萨当以至勤清净开士之行。乃能究畅。不以轻懈唯以弘誓善权智慧神通之力。乃能普备</p>
<p style="text-align: left">
	　　又问云何在第七住。宁复亲慕尘劳行乎。诸菩萨业。当以何察。答曰佛子。从始发意。住菩萨地。乃至十住。咸悉消除一切尘劳祸福之业。劝助道元。当作是观。犹如佛子别知同道。义无所越度。故名曰七。犹如佛子转轮圣王。乘大宝象。游四天下。晓了是非。与诸贫穷苦恼之患。尘劳杂居。解众杂垢。不为瑕秽所见污染。亦无所犯。成人威德。舍人间性。生于梵天。升梵天宫。睹见千界。住在梵天。显现光耀。不入人间。如是佛子。从初发意。在菩萨住。乘度无极。皆知一切众生之行。不为尘秽之所污染。升奉道堂。亦无所犯。乃名曰七。假使能弃一切诸行。因从第七。至第八住。亦承清净菩萨之乘。悉了一切众生之行。不着尘劳。瑕秽不染。永无所犯。辄得<a>超度</a>。入玄妙法。是故佛子。菩萨若逮此第七住。若在淫种。越一切欲。住在彼欲。行清净法。不当谓之有尘无尘。虽习在欲。则无尘劳。愿如来慧。未具所愿。不当谓之离尘劳也。住此地已。志性清净。身行清白。究竟鲜洁。口所言辞。心所念行。本末清净。其心一切所可念事。皆度众生。咨嗟诽谤如来至真。有形无形。诸平等觉。所可言教。皆悉顺从。未曾违之。无复慕乐世俗所有工匠异术。犹如第五住菩萨道。不好<a>世间</a>。普为师友。多所悦可。一切所好。至未曾有。乐至真法。住于三千<a>大千世界</a>。如来至真等正觉。及第八住菩萨道行。无等侣。志性所行。常怀仁和。其意所乘。以恒进定。及与神通三脱之门。皆修专精。奉行道门。无所希望。尚未成就第八菩萨道地。住斯地已。一切发意。遵承权慧咸以具足。遂<a>修道</a>品。以得菩萨普具。足业七住道地。逮成开士善择三昧正受。次名善念义定。意胜定。分别义定。审宣法定。善住本定。慧通门定。修法诫定。若干义藏定。<a>生死</a>无为定门。菩萨逮此三昧正受。如是备悉百万定意。道地清净。因其正受。以斯定意。逮净权慧。又入大哀无穷之力。过声闻地。越缘觉地。近行慧门。以住此定。持顺无量身行之业。进诵瑞应。口言心念。亦不可限。见谛清净。光明巍巍。无所从生法忍又问其初发意。得第一住。其身口意。不普越度声闻缘觉乎。答曰。以故勤修弘广之心。行至七住。乃能逮成<a>自在</a>己行。而无等侣。犹如有人。生于王家。乃为王子。有殊异德。为诸群臣。所见奉敬。不以自己而放恣行。假使长大。承己身力。超诸臣下所论国位。菩萨如是。这初发意。过诸声闻缘觉之地。心性柔和。宽弘无极。是为菩萨七住之地。己慧自在。入七住菩萨。甚为深也。亦寂然也。至无行也。身口心也。逮得道业。不复重进。更求义也。何所望舍。不望不舍。乃为大道也</p>
<p style="text-align: left">
	　　又问佛子。何谓菩萨所住道地也。乃至菩萨寂灭成就正真之行。答曰。已逮六住。能行斯法。乃致菩萨七住道地。一时发心。心数数念。辄致寂灭成就正行。不当谓之证于灭尽。以是之故。身口心行。不可思议。从其所作。此之谓也。若有菩萨。游于本际。而不取证。犹如佛子。时彼丈夫乘大舟船。入于大海。将船之师。工有方便。知水之宜。既行大海。不遭水难。如是佛子。菩萨立行。逮第七住。乘度无极道法之船。游行本际。而不取证。以逮如是圣慧势力。承三昧力。成就诸行。解觉道意。以大善权智慧之力。现生死门。游辄灭度。心性自然。已现其身。与眷属俱。往来围绕。在愦闹中。而常专精。逮致寂定。本愿之故。生在三界。不为世俗之所污染。出入进退。寂寞惔怕。善权光明。靡所不耀。无所燋然。逮致佛慧。退舍声闻缘觉之地。获佛藏界。现在魔界。已过四魔。游在其部。行度魔事。现在异学。一切诸邪。九十六种。六十二见。开化外异。令舍邪学。不违佛道。现在一切世间俗业。以等导利。度世之法。示在一切天龙鬼神。揵沓和。阿须伦。迦留罗。真陀罗。摩睺勒。人与非人。释梵四天王。随其习俗。庄严居服。清净好妙。其心不舍法乐之娱。斯慧如是。具足究畅菩萨道地。住于深远。难逮巍巍玄逈之法。如是供养。无量不可计数百千亿垓诸佛大圣。贡上衣食床卧之具。病瘦医药。所用为安。归命稽首斯等如来。奉受诸佛之道化。过众声闻缘觉法。独步无侣所问以时</p>
<p style="text-align: left">
	　　又彼菩萨。用摄众生。法忍清净。遂转显耀。其善德本。无央数亿百千姟劫。乃复益茂。清净赫盛。犹如佛子。而有琦珍。于众宝中。光独明昭。巍巍无侣。如是佛子。菩萨住斯妙法难逮开士道业。以是德本。逮成善权智度无极。遂更名显成无上道。声闻缘觉。所不能逮。犹如佛子日之弘光。月之台宫。光明所照。普遍天下。皆使丰熟。亦能干燥污泥之地。日月之光。亦无蔽碍。莫不能通利。如是佛子。菩萨住斯玄妙难逮开士道业。其功德本无能逮者。德转巍巍。皆化一切声闻缘觉。令怀羞耻。除众尘劳。使性清净。是为佛子菩萨大士玄妙难逮第七道住。菩萨大士。若成七住。益得自在。若为天王。以随时慧。诸所兴立。行精进业。若行布施。爱敬仁慈。有所劝利。等惠利义。心常<a>念佛</a>。未曾忘舍。乃至普慧。一智慜智。心初不念何时。不逮成佛最正觉。处众生中。而最圣尊。导利众生。示一切智。发心之顷。如是比像。精进超绝。一时须臾。逮致百千亿兆姟三昧正受。睹诸菩萨。亿百千姟眷属围绕。以斯誓力。承于菩萨。所显殊特。因显神变。莫能称计。以若干亿百千姟劫。所修德义不可限量。时金刚藏。说是法已。重欲散义。即说偈曰</p>
<p style="text-align: left">
	　　玄妙之圣慧　　顺第一句义</p>
<p style="text-align: left">
	　　心了第六住　　谨顺己身行</p>
<p style="text-align: left">
	　　勤修于道教　　应善权智慧</p>
<p style="text-align: left">
	　　辄善逮入尊　　第七之道地</p>
<p style="text-align: left">
	　　遵空无相愿　　志行慈愍哀</p>
<p style="text-align: left">
	　　若奉行供养　　诸佛之道法</p>
<p style="text-align: left">
	　　晓知众圣慧　　于德力无厌</p>
<p style="text-align: left">
	　　由是行之故　　入第七道地</p>
<p style="text-align: left">
	　　而在于三界　　大乱中寂静</p>
<p style="text-align: left">
	　　消灭诸群黎　　寂凝尘劳炎</p>
<p style="text-align: left">
	　　如影照幻化　　在梦因行法</p>
<p style="text-align: left">
	　　以入第七住　　显示愍伤业</p>
<p style="text-align: left">
	　　严净佛土空　　世性无有想</p>
<p style="text-align: left">
	　　备悉最胜相　　舍于动摇法</p>
<p style="text-align: left">
	　　以致妙音响　　除众生瑕秽</p>
<p style="text-align: left">
	　　思惟慧本空　　最胜等导利</p>
<p style="text-align: left">
	　　以修行此法　　逮致斯显明</p>
<p style="text-align: left">
	　　通在<a>殊胜</a>地　　为众生所乐</p>
<p style="text-align: left">
	　　已住于是地　　众生行无量</p>
<p style="text-align: left">
	　　选观安住法　　数察不可限</p>
<p style="text-align: left">
	　　若干无数国　　众念想各异</p>
<p style="text-align: left">
	　　志性坏笃信　　心行若干品</p>
<p style="text-align: left">
	　　宣布三乘教　　导利等无量</p>
<p style="text-align: left">
	　　吾等皆当进　　诵读化斯党</p>
<p style="text-align: left">
	　　如是等慧心　　逮致殊妙道</p>
<p style="text-align: left">
	　　威仪有四事　　遵善权智慧</p>
<p style="text-align: left">
	　　心念一切顷　　逮护道功勋</p>
<p style="text-align: left">
	　　则能具足此　　十度无极业</p>
<p style="text-align: left">
	　　若以发意念　　是施劝众生</p>
<p style="text-align: left">
	　　戒灭众尘劳　　忍无所思念</p>
<p style="text-align: left">
	　　精进勤遵修　　转上增行业</p>
<p style="text-align: left">
	　　道不可动摇　　慧功德立意</p>
<p style="text-align: left">
	　　无所从生忍　　离垢慧圣尊</p>
<p style="text-align: left">
	　　愿劝助善权　　永无复狐疑</p>
<p style="text-align: left">
	　　周旋有势力　　以圣明普济</p>
<p style="text-align: left">
	　　道功勋如是　　一切随时授</p>
<p style="text-align: left">
	　　先行如是着　　名显以具足</p>
<p style="text-align: left">
	　　拔去心之垢　　断绝斗讼源</p>
<p style="text-align: left">
	　　等四等奉道　　造立第五业</p>
<p style="text-align: left">
	　　无起不分别　　乃长成第六</p>
<p style="text-align: left">
	　　是逮第七住　　彼成时功勋</p>
<p style="text-align: left">
	　　能遵若干行　　誓愿不可计</p>
<p style="text-align: left">
	　　用何等之故　　受此圣慧业</p>
<p style="text-align: left">
	　　因逮第八住　　一切悉清净</p>
<p style="text-align: left">
	　　玄微行难逮　　慧无无央数</p>
<p style="text-align: left">
	　　犹入第二国　　超越于中间</p>
<p style="text-align: left">
	　　修行七住法　　无著如锭燎</p>
<p style="text-align: left">
	　　若住于道义　　勇猛越一切</p>
<p style="text-align: left">
	　　得入第八住　　前乃圣慧地</p>
<p style="text-align: left">
	　　以越心念境　　住在慧之业</p>
<p style="text-align: left">
	　　在梵天常观　　不倚世民间</p>
<p style="text-align: left">
	　　贤圣行如是　　无著犹莲华</p>
<p style="text-align: left">
	　　住是若干品　　越度众尘劳</p>
<p style="text-align: left">
	　　此无尘劳行　　亦无所尽灭</p>
<p style="text-align: left">
	　　如是至道住　　无尘劳秽行</p>
<p style="text-align: left">
	　　最胜幻无本　　以慧消灭瑕</p>
<p style="text-align: left">
	　　于世若干品　　工匠所修业</p>
<p style="text-align: left">
	　　明达是一切　　化住世尊教</p>
<p style="text-align: left">
	　　一心为神通　　咨受奉行力</p>
<p style="text-align: left">
	　　遵御若干品　　增进三品定</p>
<p style="text-align: left">
	　　超越诸声闻　　缘觉行如是</p>
<p style="text-align: left">
	　　其住第七业　　修菩萨之行</p>
<p style="text-align: left">
	　　住本心性行　　致此真慧明</p>
<p style="text-align: left">
	　　成就诸圣子　　犹长养道力</p>
<p style="text-align: left">
	　　遂增精勤行　　得入深微妙</p>
<p style="text-align: left">
	　　心归趣灭尽　　亦不造取证</p>
<p style="text-align: left">
	　　犹如入大海　　而住舟船前</p>
<p style="text-align: left">
	　　观见一切水　　不增亦不减</p>
<p style="text-align: left">
	　　若能勤受行　　殊胜权智慧</p>
<p style="text-align: left">
	　　一切众生类　　不能限德藏</p>
<p style="text-align: left">
	　　供养亿载佛　　益更净道业</p>
<p style="text-align: left">
	　　犹若干璎珞　　无央数珍宝</p>
<p style="text-align: left">
	　　贤明住此行　　殊胜智慧光</p>
<p style="text-align: left">
	　　消竭爱欲源　　亦如月盛耀</p>
<p style="text-align: left">
	　　已入住此地　　自在为圣王</p>
<p style="text-align: left">
	　　造修最道义　　宣布慧果实</p>
<p style="text-align: left">
	　　而发意之顷　　强治精进力</p>
<p style="text-align: left">
	　　见佛诸佛千　　亿百之姟数</p>
<p style="text-align: left">
	　　善修顺己身　　普见诸十方</p>
<p style="text-align: left">
	　　加增在至愿　　功勋尊无限</p>
<p style="text-align: left">
	　　普世难可了　　自由行道缘</p>
<p style="text-align: left">
	　　是为第七住　　严净善权慧</p>
<p style="text-align: left">
	　　诸菩萨众位尊。神妙巍巍。无量天龙。无数人民。闻其所说。莫不<a>欢喜</a>。供养安住华香幢幡。杂成捣香。珍宝衣服。伫立众盖不可称载。雨诸璎珞。诸天在上。宣扬妙声柔软之音。自然演畅美柔和声。以奉众祐及诸佛子。咨嗟能仁世尊无量。皆见至<a>圣人</a>中之上。睹佛境界。愍伤众生。其音若雨。布大雷响。伎乐箫成。演若干声。诸佛无限亿百千姟。帝王国土。亦如恒沙。供养诸佛。刹土无侣。最为豪富。威力能化。入一毛孔。诸佛班宣离垢无穷之法。如演一毛。岂复难乎。国土处所。及四方域。若干种品。泉源大海。亿载铁围及须弥山。皆自然现。无所逼迮。悉入毛孔。在中自恣。<a>地狱</a>饿鬼。及与畜生。诸<a>天人</a>民。鬼神众魅。阿须伦。罪福各异。俱来会在。诸佛境界。游一切国。在诸郡县。自然成现尊妙法轮。讲说柔软。安住音响。众生心念。如所修行。群黎若干。其身各异。众祐国土。群黎有身。所在成体。生天人间。各各别异。一切如佛所宣法教。消除微想众垢之秽。兴怀道念。广大佛土。诸佛神足。如是变异。一切世人。称不能畅。诸佛如是道慧无穷。磬畅柔和微妙之音。时来众会。寂然欢喜。咸共观敬。最殊特圣。以智众会。寂寞静思。犹如月蚀。其光还复。唯复欲闻第八住也。愿时演之。<a>行者</a>所入</p>
<p style="text-align: left">
	　　渐备经不动住品第八</p>
<p style="text-align: left">
	　　金刚藏曰。唯听佛子。菩萨大士。若能畅成第七住。以慕谛志求清净之业善权智慧。谨顺众行。乐在所施。无极弘誓。依承如来所建立旨。蒙宿德本。逮得势力。如来十力。四无所畏。思念正觉。十八不共。诸佛之法。志性仁和。念其清净。功德圣慧。威势转上。兴大悲哀。愍众生界。不舍法乐。通入无量一切诸法。至无所生。而无有相。不有合成。不失慧明。无所究畅。亦无所灭。然无所有。等入元本。转上得度。普除一切心念识想。等摄志性本净惶慌。因是超越。应时逮得无所从生法忍。此之谓也。菩萨以逮如是法忍。这得是住菩萨地。不可倾动。获致菩萨。深要之行难知玄妙。无能坏者。消一切想。皆摄众念。而究竟矣。无量无侣。一切声闻缘觉之众。永不能逮其寂寞事。以淳淑矣。自然现哉。犹如佛子神足<a>比丘</a>。所念自在。稍渐进前。乃至寂灭三昧正受。悉除一切所欲<a>妄想</a>。菩萨如是。适逮此住。舍众俗业。致无业财至真之法。离身口意之所习乐。住于寂寞。犹如佛子假使在梦。逮大功德。即自知之。因在于彼大精进力。普以越度。逮则解觉。彼修方便。夙夜思念。以除好乐。如是佛子。菩萨大士。无极精进。适逮此已。住菩萨地。如是不动。远一切业。稍习诸宜。于行无二。又等修行。无所亲近。犹如佛子。若生梵天。住于梵宫。不着欲行。亦无尘劳。菩萨如是。住此道地。其心普游诸所习行。虽在是行不以是行。有所染污彼意晓了所在作行。菩萨之行。在泥洹行。不以为行。何况俗行。菩萨大士。以入是地本愿力故。至如来觉无极大圣。是法典门。道如来法。造立圣慧。如是辞曰。善哉善哉。族姓子。是诸正士第一法忍。归于佛法。又族姓子。佛十种力。四无所畏。佛法尊位。仁则未有。以是勤行。慕求精进。慎莫违失。是道忍门。为众生故。而尊修行。又族姓子。仁宁逮此。若斯寂行。而愚凡夫。失不寂静。习在无数尘劳之行。为若干想之所危害。又族姓子。众生设忆念本宿愿。哀念在冥。故为求道。奉行静寞不可思议圣慧道门。终不懈废。又族姓子。是诸法本。从法发来。兴成如来。以立如来。住在法界。如来至真。不别行是。一切声闻及与缘觉。不能逮至斯不相法。又族姓子。且观我身不可称限慧莫能论。土不可量。明不可量。道场不可量。音响清净亦不可量。以是之故。仁慈所行。因显发业。又族姓子。所可定言。光明之谓。云一切法。无所想念。乃为光明。诸族姓子。法明若斯。如来所行。行无边际。眷属无底。斯等所入。从发行来。巍巍如是。又族姓子。仁且观此十方无量诸佛国土众生无限。分别经典。而不可计。普入一切。言行相应。如是佛子。佛天中天。菩萨行是。如斯比类。不可限量导利道门。用开化众。若有菩萨。分别解说无量圣慧。具足成就导众之业。诸佛子等。吾嘱累汝。假使诸佛。化此菩萨。入众生中导利道门。由是之故。致于灭。度众生之事。自然舒畅。诸佛世尊。劝化于斯。诸菩萨法。无量慧业。乃令一时。所导利众。因其圣业。以为元首。从初发意。计七住竟。合集方便。由此功勋。百倍千倍。万倍巨亿万倍。终不与等。无以为喻。所以者何。以是<a>宿命</a>。一身导众。致导利业。逮得此住。诱进平等诸菩萨行。分别身事。行力成就。宣畅布散无量音声<a>正法</a>之教。修慧无量。导利无量。所生之处。严净无量。诸佛国土。开化无量。又众生类。供养遵奉。无量诸佛。发觉无量。诸法道门。神通之力。不可限量。剖判开化众生厄难。广令无量。众会道场。所可游居。亦不可量。持身口意。积累菩萨一切要行。亦不可量。犹如佛子大舶舟船。欲入大海。安无放逸。庠序进前。致无量宝珍琦璝异。适到大海。望风举帆。其风和顺。一日之中。超越大海。一切财宝所得利入无央数藏。皆为充满。用不可尽。菩萨如是。积成无极广大德本。合集大乘逮菩萨行道法慧海。一时须臾。致圣明财无极道宝。入一切智。前宿所积世俗财宝。不可比之。思惟计校百劫千劫。万劫无央数劫。不以为喻。又佛子。菩萨若立第八道地。遵大善权智度无极。宣布劝化。无财业义。若菩萨。解奉一切智。遍知十方诸成佛土。亦复分别坏散佛土。若以睹知世界散坏。若世合成。用何因故世界散坏。以何缘故世界合成。悉能见知。地种少。地种多。地种有限。地种无量。悉别知之。水种火种风种。亦复如是。皆晓了知多少大小。有限无限。诸尘微妙。分别所在。诸尘限数。随时悉解。若干世界。有若干种。无限众尘微妙难了。普悉知别。若干品尘。自然合成。诸佛世界所有尘限。悉能知之。众生之数。国土形数。其身长短。大小。悉能知之。地狱处所。[狂-王+禽]兽饿鬼性行。何因堕此。皆知所行多少。诸尘合数。阿须伦行。诸天所居。世人所处。悉能知之。合会<a>教化</a>。欲界合散。<a>色界</a>无色界合散。皆悉知之。少多大小。有限无限。而悉知之。游居三界取舍之义。开化众生。彼能成就。晓了众生诸身方便。诸身形像。所在之处。悉晓明之。所行生处。诸佛所游。如众生类。所生安居。身所积行。随其身行。而建立之。己身国土。随立己身。其意无尽。己身建立。无身之身。己身国身。罪福之身。乃须建立。罪福报身。建立己身。无尽身意。无身之身。己身无尽。众生类身。国土身。缘<a>报应</a>身。声闻身。缘觉身。菩萨身。如来圣慧身。法身。随时建立。显此诸身。悉解众生。罪福身。报应身。尘劳身。色身无色身。国土身。多少大小。秽浊清净。广大无量。减损平正。导利平等。讲说报应。皆悉知之。罪福身行。所当获报。合散成别。亦复了之。声闻乘缘觉乘菩萨乘。所行业。合散所归。而悉知之。如来圣体。成最正觉。所誓愿身。及灭度身。所建立身。色像相好。所庄严身。其行者身。可意身。自大身。谦恪身。功德身。圣慧身。报应身。谨慎行业圣慧之身。所归度脱。皆悉知之。法身平等无身之身。不可限量一切普入。有身无身靡不分别。一一畅解。其身以逮如是行业。致寿自在。心得由己用度所为。自恣无难。所行无拘。所生从己。本愿所致。笃信之故。神足之恩。蒙圣慧行。因法所将。而逮致此。以是菩萨十事自在。适得自在。成无量慧明不可思弘普之圣。圣无有侣。以入如是。究竟永在无所生身。转所习行。永无生故以转诸行。慧为元首习转身行。以慧为首转口习行。取要言之。智度无极。为大锭光。大哀为首。分别晓了善权方便。不弃至愿。为诸如来威神所立。不应休息。其慧以应一切众生。游于无际诸佛世界。宣义散结。佛子。又省菩萨常修平等所逮道住。不可动摇。积累一切诸佛法典。身口意行转增进业。以获此住。其力志性。则辄坚。住。皆以消除一切尘劳。心怀仁和。力势坚强。在于元首。恣化群生大哀之力。所可建立。用众生故。无所望舍。益加建立。大慈之力。将护一切众生之类。总持要力。而得坚住不舍众生。其誓愿力。而谛得住一切佛法。选择分别。善谛建立。神通之力住无限世。于诸行本。拥护一切。众生之类。坚住愿力。遵习一切菩萨道业。而无所舍。度无极力。其行坚住。合集一切诸<a>佛经</a>典。正住如来所建立力。成就正觉一切敏知。以入此行。如是力势。普现一切神变无穷。辄往生于一切所趣。金刚藏曰。是为佛子诸菩萨业住于慧地。而不可动。是谓无侣。亦复号曰不退转地。慧不回还。则谓难当一切众生。所不能逮。则童真地。为无所生为所<a>生地</a>。所愿自在为灭具地。无所造作究竟之地。积累真慧则无为地。善修志愿为建立地。度无所作为无财业。宿世所行。众苦消去。邪以降伏。如是佛子。菩萨大士。以入佛种承佛功勋威神远照由归如来威仪至业佛境界门。常为如来之所建立。得入释梵四天王宫。金刚力士。常随侍后。逮致<a>定力</a>。其身无限。降伏色藏。散无量结。以皆永离诸身行力。具威无极。大神通力。所行报应。而得自在。无限定意。受莂无量。自恣由己。而无所碍。如其淳淑。觉度众生。所示现义。以入是行。得入道场。无极大慧。以行大慧神通之业。常演大圣智慧光明。施与章句。无挂碍界。分别世界十方国土所宣章句。现一切业功勋之德。发心自在。而谛思惟。解去来今。回转一切众魔径路。下于圣慧。游入如来。州郡境界。无际国土。所处讲堂。奉菩萨行。其所诱进。无能退转。以故名曰入无动地。金刚藏曰。是故佛子。菩萨逮得无动转地。常在无际。见诸如来不可称限。未曾违远。彼行究竟。成三昧定。威力所入。见佛供养。奉事归命。终不忘舍。于一一劫中一一世界。所见讲堂。各现诸佛。咸各供养无央数亿百千姟佛。一切施安。稽首归命。以礼如来。晓了世界。以为元首。慕导道明启受法教。重复加增。逮佛灭度。行无等侣。巍巍超绝。与众殊异。咨受世界。讲问宣传。遵无央数亿百千姟所积德本。转进显耀。犹如佛子。此阎浮利。上明月珠。又其价直。一阎浮提。以用着颈。为无等伦。一切天下人民之众。所著璎珞。无能及者。如是佛子。菩萨住是不动转地。以此德本。成其大明。一切声闻。及缘觉众。所不能逮。及于七住菩萨行业。菩萨以入此道地者。承无极慧。消除众生一切尘劳。剖判圣慧微妙道门。犹如佛子。主于梵天。所行慈心。遍大千界。其光普照。菩萨大士。亦复如是。住此菩萨无动转地。照耀百千诸佛刹土满中尘数。光明悉周无量佛国。照尽一切众生尘劳。稍渐灭除心之毒垢。是为佛子。菩萨住是不动转行所宣平正。菩萨功德第八道地。弘普咨嗟。诸劫无际。不可究竟。菩萨所住。因为梵天大梵天王。主千世界。声闻缘觉。菩萨所行。真正莫能逮者。而度无极。分别世界。修无等伦。闻所讲说。所兴因缘。方便之业。布施敬爱。利人等利。一切救济。常思念佛。未曾违舍。众行具足。至一切智。专惟大道。以何修行。为众生尊。一切殊特。将顺普圣。覆护十方。发意之顷。遵如是像。勤奉精进一时须臾。逮具足成十千世界百千刹土。满中诸尘三昧正受。及见十千百千三千世界满中尘数诸菩萨等。眷属围绕。从是发愿菩萨力势。所誓殊特。靡不感动。智慧明了。不可称计。如是思之。亿百千姟不可限载行无量劫。功勋无底。无以为喻。时金刚藏菩萨大士。复欲重散分别此义。即说颂曰</p>
<p style="text-align: left">
	　　渐备七住地　　智净行善权</p>
<p style="text-align: left">
	　　谛将护导业　　结立无极愿</p>
<p style="text-align: left">
	　　积功而累德　　坚住人中上</p>
<p style="text-align: left">
	　　志乐于圣慧　　辄入第八住</p>
<p style="text-align: left">
	　　殖德大圣慧　　精进行慈愍</p>
<p style="text-align: left">
	　　其心无限量　　意念犹虚空</p>
<p style="text-align: left">
	　　闻法能晓了　　入大圣势力</p>
<p style="text-align: left">
	　　忍力无所生　　寂寞顺微妙</p>
<p style="text-align: left">
	　　所受无所起　　不生无有相</p>
<p style="text-align: left">
	　　不灭无所坏　　亦无所究畅</p>
<p style="text-align: left">
	　　处所为自然　　无本藏舍念</p>
<p style="text-align: left">
	　　已离心意性　　其思等如空</p>
<p style="text-align: left">
	　　斯忍以如是　　所行无放逸</p>
<p style="text-align: left">
	　　行深要感动　　逮致惔怕行</p>
<p style="text-align: left">
	　　众生无能解　　由闲居行业</p>
<p style="text-align: left">
	　　执持心所想　　晓了众行念</p>
<p style="text-align: left">
	　　其意立若斯　　心无有思想</p>
<p style="text-align: left">
	　　如比丘消灭　　逮得无所著</p>
<p style="text-align: left">
	　　心之所想念　　犹梦所见觉</p>
<p style="text-align: left">
	　　若梵天具足　　欲界亦如是</p>
<p style="text-align: left">
	　　安住本立愿　　数数而劝众</p>
<p style="text-align: left">
	　　是为第一忍　　得致阿惟颜</p>
<p style="text-align: left">
	　　我等慧玄逈　　势力意解法</p>
<p style="text-align: left">
	　　彼则<a>无我</a>所　　精进勤修行</p>
<p style="text-align: left">
	　　所可奉寂寞　　消一切爱网</p>
<p style="text-align: left">
	　　灭于大然炽　　世俗尘劳火</p>
<p style="text-align: left">
	　　自识本宿愿　　行愍哀众生</p>
<p style="text-align: left">
	　　以慧利造立　　用度脱黎庶</p>
<p style="text-align: left">
	　　常能尊此法　　住本无无想</p>
<p style="text-align: left">
	　　佛解一切住　　越声闻缘觉</p>
<p style="text-align: left">
	　　世间俗威势　　无及此十力</p>
<p style="text-align: left">
	　　唯智无能限　　三世无挂碍</p>
<p style="text-align: left">
	　　无等伦如是　　天人所奉敬</p>
<p style="text-align: left">
	　　合集以导化　　行无数慧门</p>
<p style="text-align: left">
	　　成就最胜法　　入无量<a>彼岸</a></p>
<p style="text-align: left">
	　　前世行佛道　　假使顺随时</p>
<p style="text-align: left">
	　　如是致贤明　　逮入殊圣地</p>
<p style="text-align: left">
	　　一时普周遍　　至于十方界</p>
<p style="text-align: left">
	　　以致慧所归　　逮得诸神通</p>
<p style="text-align: left">
	　　犹如大海水　　诸天华神器</p>
<p style="text-align: left">
	　　心贪以永除　　得立慧道业</p>
<p style="text-align: left">
	　　选择诸刹土　　住在晓分别</p>
<p style="text-align: left">
	　　四种之境界　　离若干贪利</p>
<p style="text-align: left">
	　　微细及粗犷　　等入识解义</p>
<p style="text-align: left">
	　　一切三千界　　满中众尘数</p>
<p style="text-align: left">
	　　分别众生本　　四大所生身</p>
<p style="text-align: left">
	　　计数诸慕乐　　六趣限如是</p>
<p style="text-align: left">
	　　解散慧境界　　不可称限量</p>
<p style="text-align: left">
	　　慧剖判心意　　至于一切心</p>
<p style="text-align: left">
	　　彼修己身行　　故将导众生</p>
<p style="text-align: left">
	　　一切三千界　　周普若干色</p>
<p style="text-align: left">
	　　彻见众品形　　然在无限世</p>
<p style="text-align: left">
	　　犹如日周行　　在上虚空行</p>
<p style="text-align: left">
	　　已斯殿舍进　　光明普照耀</p>
<p style="text-align: left">
	　　御以本无慧　　在法界不动</p>
<p style="text-align: left">
	　　黎庶性清净　　道明所遍照</p>
<p style="text-align: left">
	　　如众生本性　　其身各所在</p>
<p style="text-align: left">
	　　显现一切众　　照化天世间</p>
<p style="text-align: left">
	　　己身得自在　　胜降无性行</p>
<p style="text-align: left">
	　　示现安住身　　庄严诸相好</p>
<p style="text-align: left">
	　　众生土如是　　从罪福受身</p>
<p style="text-align: left">
	　　若干种圣性　　成法之慧体</p>
<p style="text-align: left">
	　　虚无为身界　　受以平等业</p>
<p style="text-align: left">
	　　现神足诸变　　消黎庶众秽</p>
<p style="text-align: left">
	　　十力广自在　　因慧广无极</p>
<p style="text-align: left">
	　　造圣逮慧明　　兴发愍顺哀</p>
<p style="text-align: left">
	　　一切最胜教　　以法生道业</p>
<p style="text-align: left">
	　　谨慎护三事　　无动如须弥</p>
<p style="text-align: left">
	　　诸众祐号力　　柔士势无恚</p>
<p style="text-align: left">
	　　是士无回转　　众魔莫能当</p>
<p style="text-align: left">
	　　佛之所建立　　释梵咸奉敬</p>
<p style="text-align: left">
	　　其金刚力士　　以力势常侍</p>
<p style="text-align: left">
	　　于是土地处　　合德不可量</p>
<p style="text-align: left">
	　　亿百千劫中　　不能尽其限</p>
<p style="text-align: left">
	　　稽首归诸佛　　其亿数那术</p>
<p style="text-align: left">
	　　成就最上道　　犹严王者服</p>
<p style="text-align: left">
	　　极是道地处　　菩萨斯集会</p>
<p style="text-align: left">
	　　得为大梵天　　若干界功德</p>
<p style="text-align: left">
	　　宣布三乘业　　逮得无限侣</p>
<p style="text-align: left">
	　　慈心为清净　　光明慧消尘</p>
<p style="text-align: left">
	　　一时发心顷　　至百千佛土</p>
<p style="text-align: left">
	　　逮诸定意元　　如满刹土尘</p>
<p style="text-align: left">
	　　勇猛睹处所　　十方化众生</p>
<p style="text-align: left">
	　　所愿亦如是　　庄严尊无限</p>
<p style="text-align: left">
	　　此说取要言　　第八胜自在</p>
<p style="text-align: left">
	　　具足亿千劫　　皆不能尽极</p>
<p style="text-align: left">
	　　说此第八住时。应时震动百亿佛土。佛之威神之所建立。不可思议功德巍巍。不可限量演妙光明。普现一切诸身形类。照诸国土。安诸众生。无央数千诸菩萨众。住于虚空。所供养具。超天上物。所贡上佛。玄绝殊特。大神妙天。与其眷属自在天人。亦咸悦豫。以若干品。而供养尊。奉事德海。诸天玉女。无数亿千。欢喜踊跃。诸根和悦。以妙伎乐。鼓天倡乐。供养大圣。斯诸伎乐。乐大神圣。出如是辈百千音声。其响柔和。寂寞惔怕。消诸患厌。离众秽垢。舍于土地。所行至真。而有卓然。用众生故。游到十方。大通所显。现最上行。志若虚空。心亦如之。天中之尊。人中为上。觉了最明。玄妙境界。无底功勋。十方严净。奉事道门。众祐诸子。以道显示。不可限量佛之功勋。遵行圣慧。不慕径迹。于一刹土而不动移。皆周诸国无有尘垢。遍辄愍伤众生之类。为之元首。灭一切向。无所想念。所言畅音。辞百千种。若有闻教。不肖众生。心在下劣。其意自归。彼若闻声。至圣所现。随其本行。而开化之。若有众生。诸根明达。心好因缘。无所志乐。为现离垢慧明之义。若有众生。心抱愍哀。意怀慈仁。佛在彼处。勤示正行。若有众生。志在上尊。意乐斯法。在彼显示无量佛身。因其化现。犹如幻师。所周旋处。导无央数亿千姟身。佛子如是。乐于慧幻。现一切行离诸所有。如是音声。其数百千。班宣柔软。仁和之向。天人玉女。在世归伏。默然乐寂。众会欣豫。歌颂安住。功勋德称。巍巍无量。不可讲论。说此菩萨。第八道地。奉行正法。通至大乘</p>
<p style="text-align: left">
	　　渐备经善哉意住品第九</p>
<p style="text-align: left">
	　　金刚藏曰。且听佛子。菩萨大士。诸佛慧行。无量如是。转复增加。游于寂寞。志在脱门。诸如来慧。长益至德。又以仁意。所可修行。如来秘密。因可游入斯大道慧不可思议选择至要总持清净三昧正受。放舍众非清净之业。导利一切。成大神通。弘广殊远。分别世界。教令黎庶。只行独。步。十力<a>无畏</a>。诸佛之法。十八不共。而无等伦。严治道本。如来至真。转于法轮归趣境土。建立大哀。住于大愿。不舍十方。入于菩萨第九道地。住此地已。有不决行。<a>善恶</a>之心。知如审谛。供养经典。奉事至真。以及有漏无漏之法。各顺俗法度世之法。修行所思。不可思议。遵承究竟。不决了法。顺从声闻缘觉之法。奉行菩萨。敬重斯道。要誓随时如来道地。以时归至。有为之法。亲近志在无为之法。知如审谛。如是慧明。觉了所归。如审解知众生心行。所可取舍。尘劳之垢。所受祸福。摄取诸根所行。笃信诸种归趣心性众结造行之处。所生受处所居止处。决了三聚。业所至奏。知如审谛。察众生心。所行是非。若干品心。其心须臾而有进退。若合若散。其心无身。心不可限。一切普兴。心为显耀。其心若尘。若无尘劳。若有缚心。及与解心。亦如幻化晓了其心。所归住止因缘进退。又其尘劳。玄绝远游。疗治当来。等类无业。诸结因缘。所游居处。心之合会。在一处所。若有别离。有所生处。周旋现在。进止行来。分别三界恩爱无明诸见病痛自大愚痴。无极罪殃。断截灭除。三藏之珍。晓了审知。入至计常。八万四千。众尘劳行。未决罪福善不善义。教告无明。使乱心党。令无异业。思惟众祐。以致报应。积聚众利。所亲造行。不失果实。所报无报。黑冥清明。无闇结白。如是辞语。所行缘报。而有齐限。罪<a>福田</a>地。则无有量。贤圣处世。所行治事。现在罪福。当来所习。方可更历。解乘所趣。不了所趣。晓解分别方便随时。常等识知八万四千。若干品罪。知审所由所趣。彼达诸根柔劣中间明了之本。取要言之。随众生本。前世宿命。毁坏之事。不坏之业。微妙中间。下劣之行。尘劳伴党。无有财业。从本行心。能以决了。若不决了开化真厚。诸根罗网。分别退转。摄取众想。诸相豪劣。周旋往来。进退无回。解畅三世。远游无穷。独步无侣。于若干品。常以平等。八万四千若干种根。悉能知之。取要言之。其笃信乐。柔劣中间。诸根明达。常随诸根八万四千。所坏笃信。而悉畅了。若干种品诸众生行。其界柔劣。中间明达。随从诸根八万四千。诸种四大。上中下心。性行善恶。解畅诸根之所归趣。彼心性行。心意伴侣。志造[仁-二+般]党。其心合会。或有别离。玄逈远游。若有自大。无有自大。其意调顺。无有众厌。亦不懈废。皆承一心脱门三昧正受神通之宜。而无合会。缚着三界。愿至实心。不习众行。习入道门。无言教矣。不倚伴党。无财业事。无异无侣。修治道门。审谛知正。众生之行。有若干品所生处行。其行而住。生地狱饿鬼畜生之中。阿须伦诸天。人民之所归处。色无色所生处。想无想所生处。悉了知之。罪福报由恩爱情欲。无明闇冥精神种类。还复回生。名色为侣。用无道业。生死愚騃。亲近恩好。则致贪欲。慕求<a>情爱</a>。若不慕荣。众生所乐。于三界趣。意怀至实。无所伤害。悉审谛知志行所居。所当行者。如来归趣系习所在。从众生行。各由罪福。而习尘劳。善恶未宣。本末所作。转轮无际。复转回旋。归本所行。未有远游难断难断。欲拔淫尘。贪嫉虚事。不可卒清。心明开达。乃能超出。于所作事。至无所有。悉审谛知。于众生行。究决不决。志在邪业。驰趣反见。愚惑之业。在于<a>正见</a>。定在正业。除众恐畏。莫不究竟。又有五逆中间之难。悉以究畅五根达趣正真之行。以舍恐畏。及无究竟。晓了邪灭。及正寂灭。并所犯事。令趣寂业。还无所归。而堕邪业。回行退转。导示贤圣无上正道。若不决了。随时散结。将护业耶。当所宣布。悉当知谛。是为佛子若归此慧菩萨大士则得安立善哉意地菩萨之住。已住此地。皆能晓了一切众生。如是行业。随其积行。应当解脱而开化之。能明众生。应时教导。知以劝诱声闻缘觉。化诸菩萨说如来地。从其众生。而为<a>说法</a>。导利度脱。如其性行。从本根元。应当解脱而为说法。因其所行。更历本末。而为开化。如所乘法。修思脱门。因其脱门。班宣道法。住此道地。睹大法师之所兴隆。拥护如来无极法藏。彼若往诣法师所。咨入无量。晓了圣慧。奉行宣布。四分别辩。菩萨所行。随其说法。彼常修行。无所破坏。菩萨大士。四分别辩。游不退转。何谓为四。一曰分别法。二曰晓了义。三曰顺次第。四曰解辩才。彼所谓言分别法者。明宣诸法自然之相。晓了义者。能解畅法之所归趣。顺次第者。说无所坏剖判诸法深远之慧。解辩才者。无所结缚。知法无断。分别辩法。晓了法者。谓法自然。自然之身。晓了义者。知以照耀。咸归经典。顺次第者。畅一切法。当可讲宣无能断绝。分别辩者。如其道教。无所希望。演布无际。解畅法者。达现在法。所宣归趣。晓了义者。知去来法报应之理。顺次第者。说解一切去来今法。无所破坏。分别辩者。一一所说。而无二心无有边际。振法光明。解畅法音。能识诸法。剖判众事。晓了义者。分别诸义。靡不蒙慈。顺次第者。从众生音言辞远近。而为说法。分别辩者。观察一切心性所行。因为演经。解畅法者。晓知方便。明散法慧。不坏众善。晓了义者。明通本无住无二慧。而为黎元。各各了之。顺次第者。而讲说业。圣慧<a>财富</a>。不可破坏。分别辩者。解畅众理随时之义。晓了本末。解畅法者。知一切法其元为一。失其本源。随流生死轮转无际。晓了义者。则能越度五阴四大。又十八种诸衰众入。方便解脱。明<a>十二因缘</a>。悉无端绪。顺次第者。宣说一切众生之元。五趣周旋。志性和雅。音声柔软。闻者普受。分别辩者。演要言教。其明转增。而无边际。光明远照。去众愚冥。莫不蒙耀。解畅法者。导利一品。无有若干菩萨大士。兴无极慈。立无尽哀。开发大乘。晓了义者。分别诸乘。度众齐限。弘逈之行。坦然无侣。独步众会。顺次第者。班宣一切所志诸乘。上中下学。无所破坏。稍引诱进。入于大道。分别辩者。而为一乘无有边际。宣布正法。炎照三界苦恼之厄。除去阴盖。逮致三昧。解畅法者。奉诸菩萨圣慧之业。遵修法行。道明超越。巍巍无量。晓了义者。敷演十住所处本末。开解学者各得其所。不失志行。得度世俗靡所不通。顺次第者。宣布法禁。各从慕求。婉娈道教。无所破坏。分别辩者。宣一切行。而无边际。讲说本业。至成正真。不在二乘声闻缘觉。解畅法者。心自然达。一切如来。皆为一佛。诸力无量。觉了此义。由是之故。因转法轮。至一切智。而有所度。晓了义者。又能知识若干种类。制住正真。须臾分别。当所归趣。道俗是非。靡不宣布。顺次第者。如其正觉。剖判言说。观其根本。上中下行。心之深浅。而开化之。分别辩者。所班宣法。一一章句。演若干义慧无边际。不可断绝。饱满饥虚。解畅法者。普请如来。所布言诲。一切十力。及无所畏。诸佛之法。十八不共。修于大哀。而转法轮。畅达无穷一切敏慧。晓了义者识知众生八万四千若干品行。从其志性。察彼根源。随如信乐。宣如来音。而为散结。顺次第者。于一切行。无所破坏。为师子吼。出如来音。八部之声。闻于十方。彻睹无表。分别辩者。畅如来慧威神光明。消除众冥闇昧盲塞。自以己行道场之力。随其信乐。而开化之。各令得所。金刚藏曰。如是佛子。第九菩萨。立九住者。其惠德本。巍巍如是。辩才若兹。逮得如来无极道藏。为大法师。造立义器。为义之君。获致义句。玄妙总持。摄救三界。法主总持。取要言之。圣慧神通而用拔济。照明总持照于十方。善意总持摄一切意。如地总持行犹虚空。威神难逮帝主总持之要无极法门。所向总持所游无量。回转总持周旋往来也。逮若干种方便总持。如是等类具足备悉。逮十不可计百千总持。音声随宜无所不达所分别门不可限量。班宣经典莫能称载。如是总持不可限载正法道门。闻不可计诸佛世尊现身演法闻之不忘。所听班宣不可讲论。在于一一如来之所咨受讽诵十不可计百千总持。如一如来所可开化。无有边限如来至真无上之法。亦复如是等无有异。彼稽首顷转复增加。于无央数至真等正觉。受道法门。声闻缘觉不能称载。所修博闻受音总持。逮此总持者。建立恩施。以德总持。于百千劫。逮如是持。获致辩才。而以建立。如斯巍巍。法与圣众。若合会时。周满一切三千大千世界随众生心所应当化。而为说法。处于法座。而于法座承如来旨。逮得十住阿惟颜地。于余一切自在自在。尊无有侣。致于光明靡所不耀。处于法座。须臾之间。适发意顷。则以一音。演若干向。普告众会。一时之间。光从口出。其诸毛孔。宣一切音。演布道化。无所不解。照于三千大千世界及与有色无色之界。咸演法音。尔时于彼大千世界。所在众生。一时皆来。难问义理。各各讲说。质无数事。不再重启。各得开解。彼时菩萨。一时须臾。悉受众向。所宣诸音。以一言教。普告一切。取要言之。遍二三千大千世界。三四五十。二十五十。乃至周百三千大千。不可称计大千世界。光作<a>法事</a>。建立如来威神圣旨。常以应时。为诸众生。兴作佛事。发起得立。转复增进。如是圣慧。受振光明。而行精进。假使一一从诸毛孔。如无边际诸佛世界满中众尘。睹若干数不可限量诸佛国土。及其众会。集在道场。班宣经典。一一如来。与无央数众生之类。若干群黎。而为散结。一一众生。心性所怀。不可称载。心各各异。劝导利法。因开化之。如一如来之所度脱。一切如来。亦复如是等无有异。犹一毛孔。一切亦然。悉演法音。吾等于学亦当如之。广然其志。思方等谊。将导不逮。一切如来。一时之间。普现其身。悉受法明。斯皆一音。恣其所乐。顺所称叹。诸众生会。充满道场。欲听法者。具足备悉。吾等于彼。亦当复然。智慧光明。辩才通彻。清净之业。一时须臾。悦解众生。其身周旋。若干世界。所有众生。以逮此住菩萨道地。夙夜转进。所念无异。入佛道行。逮得如来平等之教。致于菩萨深妙脱门。以入斯惠。常见诸佛。未曾违离。一一劫中。睹无央数亿百千姟诸如来尊。供养奉事。问诸如来。咨受所演。执持经典。而班宣之。其功德本。遂更滋茂。超无等侣。犹如佛子工师绝伎。能成璎珞。治文饰好。以用进上转轮圣王。尊玉女宝。系在颈着。巍巍无比。晃然炜炜。暮处一切高台楼上。普照天下诸四方域。众生璎珞。掩蔽不现。以独显耀。如是佛子菩萨大士。逮得行此。善哉意开士道住。其功德本。转更茂盛。超无等伦。过诸声闻缘觉之乘。越初发意七八住表。其德本明。消灭众生诸尘劳心。咸能昭之。从是得恩。回恶就善。舍俗入道。犹如佛子。大梵天光。周于一切三千国土。明无不至。众人蒙耀。菩萨如是。住此善哉开士道地。一切德本光明之耀。普照众生。圣明远达。以道法耀。消众冥尘。咸令一切回俗就道。是为佛子诸菩萨大士。名曰善哉意第九道住平等之教玄旷之业。宣讲其德。无央数劫不可究竟。无能穷极。菩萨大士。以住此地。若为梵天。若大梵王。居三千世界。而得自在。造立声闻缘觉之法菩萨之行。讲度无极。明无有侣。咨问众生志性本末。所谓道业。布施惠人。爱敬仁和。利人<a>饶益</a>。等劝财共。以是四恩。普济一切。以斯积德。常感念佛。心不违远。乃至备悉。成一切智。思念不忘。云何逮致于诸众生最尊无极。至于普圣。将导不逮。发意之顷。如是色像。勤修精进。须臾一时。具足充备十无央数百千佛土满中诸尘定意正受。见诸菩萨。亦如十不可计诸佛国土尘数大士眷属集会。以上妙愿道力所致。诸菩萨等所愿殊特。感动变化。无能称载。至不可计亿百千姟无限之劫。皆不可议。时金刚藏。欲广此义。重散其意。即说颂曰</p>
<p style="text-align: left">
	　　斯力不可量　　奉行佛要道</p>
<p style="text-align: left">
	　　微妙慧第一　　众生难晓了</p>
<p style="text-align: left">
	　　如是处秘藏　　众祐面执持</p>
<p style="text-align: left">
	　　为众生之故　　得入第九住</p>
<p style="text-align: left">
	　　以是逮总持　　三昧无极尊</p>
<p style="text-align: left">
	　　广普神通业　　又周遍国土</p>
<p style="text-align: left">
	　　决解圣慧力　　最胜现处所</p>
<p style="text-align: left">
	　　志愿心愍哀　　正住入第九</p>
<p style="text-align: left">
	　　以通此道地　　上胜摄持藏</p>
<p style="text-align: left">
	　　真妙之法要　　不分别义德</p>
<p style="text-align: left">
	　　其在有漏行　　及世贤圣身</p>
<p style="text-align: left">
	　　斯心不可议　　尊觉了至义</p>
<p style="text-align: left">
	　　分别畅诸法　　所思惟究竟</p>
<p style="text-align: left">
	　　成就三乘事　　称量计所作</p>
<p style="text-align: left">
	　　有为若无为　　体解所当行</p>
<p style="text-align: left">
	　　二事俱造有　　顺世而随入</p>
<p style="text-align: left">
	　　以入如是慧　　意微妙殊特</p>
<p style="text-align: left">
	　　摄受众生心　　思求其本末</p>
<p style="text-align: left">
	　　心若干犹画　　远移而回转</p>
<p style="text-align: left">
	　　其神识无限　　晃耀皆遍入</p>
<p style="text-align: left">
	　　诸尘劳之门　　伴侣难疗治</p>
<p style="text-align: left">
	　　众结受处所　　周旋亲近患</p>
<p style="text-align: left">
	　　所作若干种　　入于剖判业</p>
<p style="text-align: left">
	　　等下无果报　　因缘以消灭</p>
<p style="text-align: left">
	　　有入明达根　　软劣及中间</p>
<p style="text-align: left">
	　　坏除诸过去　　下通当来义</p>
<p style="text-align: left">
	　　笃信无央数　　清净不清净</p>
<p style="text-align: left">
	　　通周八万行　　又边四千事</p>
<p style="text-align: left">
	　　若入于诸种　　成騃邪见尘</p>
<p style="text-align: left">
	　　由是受驰骋　　无边不可断</p>
<p style="text-align: left">
	　　其心之结缚　　党侣而俱游</p>
<p style="text-align: left">
	　　斯心等思惟　　缚束无穷竟</p>
<p style="text-align: left">
	　　志性之径路　　众结犹覆月</p>
<p style="text-align: left">
	　　永无有处所　　亦不止宿居</p>
<p style="text-align: left">
	　　以故会难化　　人界不反源</p>
<p style="text-align: left">
	　　以金刚断截　　其道而无异</p>
<p style="text-align: left">
	　　分部随行入　　生在六趣处</p>
<p style="text-align: left">
	　　欲情为爱润　　无明罪福田</p>
<p style="text-align: left">
	　　神识为下种　　造行为名色</p>
<p style="text-align: left">
	　　在于三界中　　所游无边际</p>
<p style="text-align: left">
	　　至于天坐处　　随尘劳心行</p>
<p style="text-align: left">
	　　一切遍周游　　故复还生死</p>
<p style="text-align: left">
	　　众生处三品　　故使有往反</p>
<p style="text-align: left">
	　　诸邪见之火　　便种神识迹</p>
<p style="text-align: left">
	　　以至如斯行　　因住此道地</p>
<p style="text-align: left">
	　　从众生心性　　诸根顺应解</p>
<p style="text-align: left">
	　　为其说经法　　班宣分别事</p>
<p style="text-align: left">
	　　剖判斯义理　　善权真辩才</p>
<p style="text-align: left">
	　　若诣法师所　　辄以到所居</p>
<p style="text-align: left">
	　　言说无所著　　犹如须弥山</p>
<p style="text-align: left">
	　　雨为柔软泽　　<a>甘露</a>普润众</p>
<p style="text-align: left">
	　　觉意之根力　　充满犹如海</p>
<p style="text-align: left">
	　　晓了善义慧　　解法亦如是</p>
<p style="text-align: left">
	　　一切皆灭尽　　逮得至辩才</p>
<p style="text-align: left">
	　　获明无央数　　一万诸总持</p>
<p style="text-align: left">
	　　以执众法要　　如雨于大海</p>
<p style="text-align: left">
	　　如是有总持　　逮清净三昧</p>
<p style="text-align: left">
	　　一时见无数　　诸佛亿百千</p>
<p style="text-align: left">
	　　以闻于法宝　　数数而班宣</p>
<p style="text-align: left">
	　　言辞畅清白　　自然妙音声</p>
<p style="text-align: left">
	　　须臾发意顷　　知三千世界</p>
<p style="text-align: left">
	　　众会一黎庶　　若干种所念</p>
<p style="text-align: left">
	　　可悦一切众　　如其心诸根</p>
<p style="text-align: left">
	　　所入等亦如　　四方域大海</p>
<p style="text-align: left">
	　　其德复超此　　总要致精进</p>
<p style="text-align: left">
	　　思惟如恒沙　　实为不可限</p>
<p style="text-align: left">
	　　安住唯说法　　化凡夫众生</p>
<p style="text-align: left">
	　　闻之寻受持　　犹下种于地</p>
<p style="text-align: left">
	　　假使诸众生　　处在十方界</p>
<p style="text-align: left">
	　　普令此众生　　悉会坐一处</p>
<p style="text-align: left">
	　　斯等性行念　　皆能周遍至</p>
<p style="text-align: left">
	　　则能一音声　　普以充饱足</p>
<p style="text-align: left">
	　　人中尊住斯　　最上之法王</p>
<p style="text-align: left">
	　　转进悉国土　　成就世尊子</p>
<p style="text-align: left">
	　　恒以夙夜宁　　得胜合志愿</p>
<p style="text-align: left">
	　　住在深妙寂　　勇猛慧脱门</p>
<p style="text-align: left">
	　　奉事专供养　　礼诸佛亿姟</p>
<p style="text-align: left">
	　　成如道巍巍　　庄严如轮转</p>
<p style="text-align: left">
	　　光耀消尘劳　　所受演威明</p>
<p style="text-align: left">
	　　犹如梵天光　　照三千世界</p>
<p style="text-align: left">
	　　功勋住于斯　　持无极梵天</p>
<p style="text-align: left">
	　　佛分别说解　　造立于三乘</p>
<p style="text-align: left">
	　　有所勤修行　　愍哀于群黎</p>
<p style="text-align: left">
	　　以入一切智　　逮得圣慧德</p>
<p style="text-align: left">
	　　国土不可计　　乃至王舍城</p>
<p style="text-align: left">
	　　威势一时思　　三昧遍十方</p>
<p style="text-align: left">
	　　睹见十方佛　　众祐音柔软</p>
<p style="text-align: left">
	　　兴造微妙愿　　其心无限际</p>
<p style="text-align: left">
	　　是为第九住　　深微妙难解</p>
<p style="text-align: left">
	　　安住已自演　　大乘之行业</p>
<p style="text-align: left">
	　　净居诸天。亿载来会闻如是行无上正教。住于虚空。心怀踊跃。恭敬谦下。承事安住。诸菩萨众。无量亿姟。处于虚无。心中欣豫。雨众华香。可悦无限。炙然众生尘劳之秽。自在天王。甚大欢然。住于其上。亿千众俱。恭恪之心。散诸妙衣。梵天等。寂然琦珍。一心自归。诸玉女众。无数悦颜。鼓诸伎乐。亿百千姟。亦复作礼。一切普演如是像音。众祐眷属。坐遍佛国。其光明耀。皆照诸刹。诸身亿载。若干柔软。周遍法界。靡不悉达。如来至真。一毛光耀。其光晃然。灭众生尘。尚可数尽。刹土之尘。此会人数。不可称计。有时佛身。微妙诸相。而以咸睹。诸转轮王。复游他国。所行最上。甚好巍巍。见天人圣诸大神尊。处兜术天。现下母胎。复以出生。虽在胎中。现无数亿国。适生堕地。现其佛土。导师本愿。用众生故而复<a>出家</a>。得成佛道。为最正觉。转于法轮。现诸佛土。无数亿载。犹如幻师。善学术咒。将顺<a>寿命</a>。现无数术。世尊如是。修学智慧。用众生故。而复出家。空无寂寞。本净无相。诸法平等。犹如虚空。佛之教戒。最利本无。示现殊胜。佛之游居。诸安住行。皆为自然。愍哀众生。逮成经典。诸相之相。见平等相一切诸法。第一无相诸众祐义。圣慧所从。悉弃众相。有想无想所行。等解诸行。速得成就众人之上。如是音响。无数亿千。宣仁和声。在世降伏众魔天女。以知众会。至真寂寞。如月盛猛。照于天下。又金刚藏。演若干品时。诸佛子。修于大乘十事之业。当可施行。诸室宅行。功勋之业。见瑞应来。心怀悦豫。上人圣慧。咸悉歌咏</p>
				</div></div><hr><script charset='utf-8' src='../../js/footer.js'></script></body></html>