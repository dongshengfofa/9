<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说十地经 第四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说十地经 第四卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说十地经 第四卷</strong></p>
<p style="text-align: left">
	　　大唐于阗<a>三藏</a>尸罗达摩于北庭龙兴寺译</p>
<p style="text-align: left">
	　　<a>菩萨</a>难胜地第五</p>
<p style="text-align: left">
	　　菩萨闻此胜地行　　于法解悟心<a>欢喜</a></p>
<p style="text-align: left">
	　　空中雨花赞叹言　　善哉大士金刚藏</p>
<p style="text-align: left">
	　　<a>自在</a>天王与天众　　闻法踊跃住<a>虚空</a></p>
<p style="text-align: left">
	　　普放种种妙光云　　供养如来喜充遍</p>
<p style="text-align: left">
	　　天诸婇女奏天乐　　亦以言词歌赞佛</p>
<p style="text-align: left">
	　　悉以菩萨威神故　　于彼声中发是言</p>
<p style="text-align: left">
	　　佛愿久远今乃满　　佛道久远今乃得</p>
<p style="text-align: left">
	　　释迦文佛至天宫　　利<a>天人</a>者久乃见</p>
<p style="text-align: left">
	　　大海久远今始动　　<a>佛光</a>久远今乃放</p>
<p style="text-align: left">
	　　有情久远始安乐　　大悲音声久乃闻</p>
<p style="text-align: left">
	　　功德<a>彼岸</a>皆已到　　憍慢黑暗皆已灭</p>
<p style="text-align: left">
	　　尊极清净如虚空　　不染世法如莲花</p>
<p style="text-align: left">
	　　大牟尼尊现于世　　譬如须弥出巨海</p>
<p style="text-align: left">
	　　供养能尽一切苦　　供养必得诸佛智</p>
<p style="text-align: left">
	　　此应供处供无等　　是故欢心供养佛</p>
<p style="text-align: left">
	　　如是无量诸天女　　发此言词称赞已</p>
<p style="text-align: left">
	　　一切恭敬喜充满　　瞻仰如来默然住</p>
<p style="text-align: left">
	　　是时大士<a>解脱</a>月　　复请<a>无畏</a>金刚藏</p>
<p style="text-align: left">
	　　第五地中之行相　　愿为佛子今演说</p>
<p style="text-align: left">
	　　尔时金刚藏菩萨告众菩萨言。唯诸佛子若是菩萨。第四地道善<a>圆满</a>已。欲入菩萨第五地中。当以十种平等清净心意乐入。何等为十。所谓过去<a>佛法</a>平等清净意乐。未来佛法平等清净意乐。现在佛法平等清净意乐。戒平等清净意乐。定平等清净意乐。除见疑惑平等清净意乐。道非道智平等清净意乐。断智平等清净意乐。一切菩提分法后后观察平等清净意乐。成熟一切有情平等清净意乐。菩萨以是十种平等清净意乐入第五地。唯诸佛子菩萨已至此第五地。由善莹饰觉分道支。由善清净增上意乐。复求后世<a>殊胜</a>道时。为如是事随正行故。愿力所持故。以大慈悲不舍一切诸有情故。积集福智二资粮故无休息故。引发善巧妙方便故。观照后后地光明故。由常勤求佛加持故。念慧趣觉力所持故。得不退转正作意已。如实了知此苦圣谛。此是苦集此是苦灭此能灭苦。正行圣谛皆如实知。又此菩萨于世俗谛而得善巧胜义谛。善巧相谛。善巧差别谛。善巧安立谛。善巧事谛。善巧生谛。善巧于尽无生智谛。善巧于趣入道智谛。善巧一切菩萨地。次第相续已成就故。乃至如来智集谛中而得善巧。复次此菩萨令他有情如其意乐皆欢喜故。知世俗谛以能证入一切理趣故。知胜义谛觉法自相及共相故。善知相谛悟法差别安立义故。知差别谛解了蕴界处安立故。知安立谛了达身心逼恼的故。名知事谛通达诸趣生相续故。能知生谛一切热恼究竟灭故。名为知尽无生智谛。引发无二故。知入道智谛遍以一切行相觉故。一切菩萨地次相续得成就已。乃至能知如来智集谛。此复但由胜解智力。非以究竟智而知之。菩萨如是以谛善巧所引正慧。如实了知一切有为。虚妄诈伪诳惑愚夫。即此菩萨转复一切诸有情所。大悲现前大慈光明。而得发生菩萨如是智力所持。于有情界有所顾恋。希求佛智观察一切诸有为行。前际后际如从前际。无明渴爱所生有情。随<a>生死</a>流之所漂转。从蕴执藏不胜进者增长苦蕴。<a>无我</a>无寿无养育者。无数取趣离我我所皆如实知。如其未来于无所有愚痴爱欲。究竟有断边际出离。或非有者亦如实知。即此菩萨作是思惟。此诸迷倒异生之类甚为可愍。有无数身已灭当灭今亦灭没。如是尽灭不能于身而生厌离。转更增长众苦机关。随生死流不能还返。不能弃舍诸蕴执藏。不能厌离大种毒蛇。不能拔出见慢箭镞。不能息灭贪恚痴火。不能飘荡无明黑闇。不能枯涸渴爱巨海。不求十力大圣导师。随魔意乐稠林而行。常于无际生死溟渤种种寻伺波涛海兽。纷扰之中漂转无息我今为彼如是无量众苦所逼。孤独无救无依无宅无洲无道。盲无目者无明卵[谷-禾+卵]厚膜缠里昏闇所覆诸有情故。独一无侣修集无量福智资粮。以是资粮令彼一切有情当证究竟清净。乃至获得如来十力无碍佛智。菩萨如是以善观察智所引慧所修善根。皆为救护一切有情。为欲<a>饶益</a>一切有情。为欲安乐一切有情。为欲哀愍一切有情。为令有情无诸灾患。为欲解脱一切有情。为欲引起一切有情。为令有情发起净信。为欲调伏一切有情。为欲灭度一切有情而修集之。菩萨安住于此第五难胜地时名具念者不忘<a>正法</a>故。名具慧者智善决了故。名具趣者觉于经趣秘密教故。名惭愧者护自他故。名坚持者不舍律仪及戒行故。名为觉者观处非处得善巧故。名随<a>智行</a>者非他所引故。名随慧<a>行者</a>于有义无义二俱句中得善巧故。名为引发<a>神通</a>者于修引发得善巧故。名为方便善巧者随<a>世间</a>而转故。名为无厌足者善集福德资粮故。名无休息精进者访求智慧资粮故。名无厌倦意乐者集大慈愍资粮故。名为一切有情加行者以能灭度诸有情故。名为不慢求加行者求如来力无畏不共诸佛法故。名善引发作意行者引发佛土诸庄严故。名造种种善业行者集相好故。名为常恒善加行者求佛身语意庄严故。名大尊重能承事者于一切菩萨诸法师所如教行故。名为心无碍者以大方便善巧相续入世间故。名为日夜离余心者唯为成熟一切有情而<a>修行</a>故。菩萨如是勤修行时以依布施成熟有情。又以爱语又以利行又以同事。又以示现端严色身。又以<a>说法</a>又以开示诸菩萨行。又以显示如来大我。又以现示生死过失。又以称赞佛智胜利。引发广大神通游戏。种种方便作用加行。成熟有情。而此菩萨如是精勤成熟有情。其心相续恒趣佛智。善根加行无有退转求胜法故。而勤修学为欲饶益诸有情故世间所有种种书论印玺算计金性等论诸医方论谓疗干痟。癫癎鬼魅损坏蛊毒。及起尸鬼咒诅和合。文笔赞咏歌舞妓乐。戏笑谈说喜乐之处。国城村邑宫宅园苑泉流陂池。花菓药草<a>丛林</a>布列。显示金银摩尼真珠。琉璃贝玉珊瑚等性。入于日月星宿地震。诸鸟兽鸣梦相吉凶。所受遍身及支分相。律仪戒行静虑神通。四无量心无色定处。及余所有无恼害事。能引一切有情利乐无罪事业。如是一切皆能引发于诸有情有悲愍故。渐令安住无上佛法。菩萨住此难胜地中。由广大见及由愿力。现见多佛多百佛多千佛多百千佛多百千那庾多佛多俱胝佛多百俱胝佛多千俱胝佛多百千俱胝佛多百千俱胝那庾多佛。菩萨见是如来应供正等觉已。悉以广大增上意乐。恭敬尊重承事供养。奉施衣服饮食卧具。病缘医药诸资生具。奉献菩萨诸妙乐具。于<a>僧伽</a>众而作恭敬。以此善根回向无上正等菩提。殷重承事诸佛如来恭敬尊重。以希有想听闻正法。闻已受持随分修行。多分于彼诸佛圣教。净信<a>出家</a>既出家已。便则能作闻持法师。此复多分以闻行相。逮得总持而为法师。菩萨住此难胜地者。于无量劫此诸善根。转胜炽然而得明净。无量百劫无量千劫无量百千劫无量百千那庾多劫无量俱胝劫乃至无量百千俱胝那庾多劫。此诸善根转胜炽然而得明净。唯诸佛子譬如金师。以所炼金作庄严具。以车[(王*巨)/木]磨莹转更炽然转复明净。唯诸佛子菩萨住此难胜地中。此诸善根亦复如是。以方便慧思惟观察。更胜炽然转复明净。由智加行功德所引。思惟观察不可映夺。又诸佛子譬如日月。星宿宫殿所有光明。一切风轮不能映夺亦非风共。唯诸佛子菩萨住于难胜地中。于此善根亦复如是。以方便慧智思惟观察随所行故。一切声闻诸独觉等不能映夺。亦非世间余善根共。而此菩萨十到彼岸中。静虑到彼岸而得增上。余到彼岸随力随分非不修行。唯诸佛子是名略说菩萨第五难胜智地。菩萨安住于此地中。受生多作珊睹史多天王。能为自在善化有情令舍一切外道邪法。能令有情住实谛中。诸所作业或以布施或以爱语。或以利行或以同事。此等一切悉皆不离佛作意法作意。僧伽作意菩萨作意。菩萨行作意到彼岸作意。诸地作意佛力作意。无所畏作意。佛不共法作意。乃至不离一切行相胜妙。相应一切智智作意。常作愿言。我当一切诸有情中。为首为胜为殊胜。为妙为微妙为上为无上为导为将为帅。乃至愿得一切智智所依止处。若乐发起如是精进。由是精进一<a>刹那</a>顷瞬息须臾。证百俱胝诸三摩地。能见百俱胝佛彼佛加持皆能解了。能动百俱胝世界。能往百俱胝诸佛刹土。能照百俱胝世界成熟百俱胝所化有情能住寿量百俱胝劫。于前后际各皆能入百俱胝劫。能正思择百俱胝法门。能示现百俱胝身。身身皆能现百俱胝菩萨眷属围绕。从此以上是诸菩萨。有愿力者由胜愿故。所有游戏或身或光明或神通。或眼或境界或音声或行。或庄严或胜解或所作。此等乃至尔所百千俱胝那庾多劫不易可数。尔时金刚藏菩萨欲重宣此义而说颂言</p>
<p style="text-align: left">
	　　菩萨第四焰慧地　　所修正行已清净</p>
<p style="text-align: left">
	　　便悟三世佛平等　　谓由戒定除见疑</p>
<p style="text-align: left">
	　　于道非道并正行　　观察后后觉分智</p>
<p style="text-align: left">
	　　成熟有情平等故　　通达此入第五地</p>
<p style="text-align: left">
	　　念处为弓根利箭　　正勤为马神足车</p>
<p style="text-align: left">
	　　五力坚铠破怨敌　　勇健得入第五地</p>
<p style="text-align: left">
	　　惭愧为衣觉分鬘　　净戒芬馥定涂香</p>
<p style="text-align: left">
	　　善巧方便妙庄严　　游总持林等持苑</p>
<p style="text-align: left">
	　　神足为足<a>正念</a>颈　　慈悲为眼智慧牙</p>
<p style="text-align: left">
	　　人中师子无我吼　　殄灭惑兽入五地</p>
<p style="text-align: left">
	　　菩萨住此第五地　　转修胜上清净道</p>
<p style="text-align: left">
	　　志求佛法不退转　　思念慈悲无厌倦</p>
<p style="text-align: left">
	　　积集福智胜功德　　精勤方便观上地</p>
<p style="text-align: left">
	　　佛力所加具念慧　　了知<a>四谛</a>皆如实</p>
<p style="text-align: left">
	　　善知世谛胜义谛　　相谛差别成立谛</p>
<p style="text-align: left">
	　　事谛生尽及道谛　　乃至无碍佛智谛</p>
<p style="text-align: left">
	　　如是观谛虽微妙　　未得无碍胜解脱</p>
<p style="text-align: left">
	　　以此能生大功德　　是故超过世间慧</p>
<p style="text-align: left">
	　　既观谛已知有为　　体性虚伪无坚实</p>
<p style="text-align: left">
	　　得佛慈愍光明分　　为利有情求佛智</p>
<p style="text-align: left">
	　　观诸有为前后际　　无明昏闇爱缠缚</p>
<p style="text-align: left">
	　　<a>流转</a>迟回苦趣中　　无我有情及寿者</p>
<p style="text-align: left">
	　　爱取为因受来苦　　欲求边际不可得</p>
<p style="text-align: left">
	　　迷妄漂流无返期　　此等可愍我应度</p>
<p style="text-align: left">
	　　蕴宅界蛇诸见箭　　欲火猛炽无明闇</p>
<p style="text-align: left">
	　　爱河漂转不假观　　<a>苦海</a>沦湑阙明导</p>
<p style="text-align: left">
	　　如是知已勤精进　　所作皆为度有情</p>
<p style="text-align: left">
	　　名为具念具慧者　　乃至觉解方便者</p>
<p style="text-align: left">
	　　习行福智无厌足　　恭敬多闻不疲倦</p>
<p style="text-align: left">
	　　庄严刹土引相好　　如是一切为有情</p>
<p style="text-align: left">
	　　为欲<a>教化</a>诸世间　　善知书论数印等</p>
<p style="text-align: left">
	　　亦能善解诸方药　　疗治众病悉令愈</p>
<p style="text-align: left">
	　　文词歌舞皆巧妙　　布列宫宅园池等</p>
<p style="text-align: left">
	　　种种宝性咸示人　　利益无量有情故</p>
<p style="text-align: left">
	　　日月星宿地震动　　乃至身相亦观察</p>
<p style="text-align: left">
	　　静虑等至及神通　　为益世间皆显示</p>
<p style="text-align: left">
	　　智者住此难胜地　　供养诸佛及听法</p>
<p style="text-align: left">
	　　如以车[(王*巨)/木]莹真金　　善根转净亦如是</p>
<p style="text-align: left">
	　　譬如星宿宫殿光　　非为风轮所映夺</p>
<p style="text-align: left">
	　　如莲处泥无染污　　菩萨于世行亦然</p>
<p style="text-align: left">
	　　多作睹史多天王　　能摧异道诸邪见</p>
<p style="text-align: left">
	　　所修诸善为佛智　　愿得十力济群生</p>
<p style="text-align: left">
	　　此若发起大精进　　刹那见百俱胝佛</p>
<p style="text-align: left">
	　　得定至现身亦然　　愿力所作过于是</p>
<p style="text-align: left">
	　　如是第五难胜地　　人天尊者真实道</p>
<p style="text-align: left">
	　　我以种种方便力　　为诸佛子宣说竟菩萨难胜地第五竟</p>
<p style="text-align: left">
	　　菩萨现前地第六之一</p>
<p style="text-align: left">
	　　菩萨既闻诸胜行　　其心欢喜雨妙花</p>
<p style="text-align: left">
	　　放净光明散宝珍　　供养如来称善说</p>
<p style="text-align: left">
	　　百千天众皆欣庆　　共在空中雨众宝</p>
<p style="text-align: left">
	　　花鬘缨珞及幢幡　　宝盖涂香咸供佛</p>
<p style="text-align: left">
	　　自在天王并眷属　　心生欢喜在空中</p>
<p style="text-align: left">
	　　散宝成云持供养　　赞言佛子快宣说</p>
<p style="text-align: left">
	　　无量天女空中住　　共以乐音歌赞佛</p>
<p style="text-align: left">
	　　声中悉作如是言　　佛语能除烦恼病</p>
<p style="text-align: left">
	　　法性本寂无诸相　　犹如虚空离分别</p>
<p style="text-align: left">
	　　超诸取着绝言道　　真实等品常清净</p>
<p style="text-align: left">
	　　若能通达诸法性　　即于有<a>无心</a>不动</p>
<p style="text-align: left">
	　　为欲救世勤修行　　此佛口生真佛子</p>
<p style="text-align: left">
	　　不取众相而行施　　本绝诸恶坚持戒</p>
<p style="text-align: left">
	　　解法无生常堪忍　　知法性离具精进</p>
<p style="text-align: left">
	　　烦恼已尽而入禅　　善达性空分别法</p>
<p style="text-align: left">
	　　具足智力能广济　　灭除众恶称大士</p>
<p style="text-align: left">
	　　如是妙音千万种　　赞已默然瞻仰佛</p>
<p style="text-align: left">
	　　解脱月言金刚藏　　以何行相入后地</p>
<p style="text-align: left">
	　　尔时金刚藏菩萨告众菩萨言。唯诸佛子若是菩萨。第五地中所修之道善圆满已。欲入菩萨第六地者。当以十种法平等性而入。何等为十。所谓以一切法无相平等。以一切法无自相平等。以一切法无起平等。以一切法无生平等。以一切法寂净平等。以一切法本来清净平等。以一切法无戏论平等。以一切法不取不舍平等。以一切法如幻如梦如影如响如水中月如镜中像。如阳焰水如化平等。以一切法有无不二平等。以此十种法平等性入第六地。菩萨如是观察随莹。随顺不逆一切诸法平等性故。通达第六现前智地。但以猛利须心而证。犹未现得无生忍门。菩萨随行如是自性一切法时。以大悲愍为先导故。以大悲愍为增上故。为欲圆满大悲愍故。观诸世间合散生灭。菩萨观此世生灭时。作是思惟。世间所有受生施设。一切皆由<a>我执</a>而起。若离我执即无世间受生施设。复作是念。此诸异生愚痴无智执着于我。无明眩瞖之所覆蔽。求有非有随不如理。作意驰散。奔鹜僻路随邪而行。集福非福不动诸行。而彼有情诸行所植有漏有取心之种子。复续来世生及老死。中有后有业田摄藏。无明闇覆爱水滋润。我慢溉灌见网增盛。生名色种芽生已增长。名色长已五根流转。诸根转已递互与识相对有触。由触相对诸受发生。自后于受欣乐名爱。爱增长取。取增生有。由有生已<a>五蕴</a>发生。五蕴起已于五趣中。渐渐衰变衰已失坏。衰失坏故有诸热恼。因热恼故一切愁叹。及苦忧恼众苦皆集。此之一切无有集者。任运而灭亦无灭者。菩萨如是随顺行相观察缘起</p>
<p style="text-align: left">
	　　复次菩萨作是思惟。以胜义相于谛无知名为无明无明所作业果名行。行为依止初心名识。与识俱生余四取蕴说为名色。名色增长说为六处。根境与识三事和合名有漏触俱生名受。于受味著名为渴。爱渴爱增长是名为取。从取起有漏业名为有。业等流诸蕴起名为生蕴熟为老蕴坏名死。临死欲坏愚迷之者有贪恋故心热名愁。由愁发语号嘷喟叹。五根相对不悦名苦。<a>意识</a>相对不悦名忧。忧苦所生吁[口*兹]名恼。纯大苦对如是增成。于中永无作者受者。复作是念。由执作者方有作用。既无作者以胜义谛作用亦无。即此菩萨作是思惟。所言<a>三界</a>此唯是心。如来于此分别演说十二有支。皆依一心如是而立。何以故若于事中贪欲相应。心起是识事即是行。于行迷惑是即无明。行与无明及心共生是谓名色。名色增长是谓六处。六处分是谓触。触共生是受。受用之时无厌是爱。爱逼摄受不舍是取。彼有支生起是有。有所起名生。生熟为老。老坏为死。此中无明有二种所作。一所缘故迷惑有情。二为诸行生起与因。诸行亦有二种所作。一能生起未来异熟。二为于识生起与因。识亦有二种所作。一能续有。二为名色生起与因。名色亦有二种所作。一互相资助。二为六处生起与因。六处亦有二种所作。一能现示自境差别。二为于触生起与因。触亦有二种所作一能触所缘。二为于受生起与因。受亦有二种所作。一能领纳爱非爱境及二相违。二为于爱生起与因。爱亦有二种所作。一令可染事中染着。二为于取生起与因。取亦有二种所作。一能续杂染。二为于有生起与因。有亦有二种所作一令后有异趣现前。二为于生生起与因。生亦有二种所作。一能起诸蕴。二为于老生起与因。老亦有二种所作。一令诸根有衰变异。二共死会合生起与因。死亦有二种所作。一能坏诸行二非遍知断</p>
<p style="text-align: left">
	　　复次于中无明缘行者。无明缘性。谓行不断复有扶助。行缘识者于行缘性。谓识不断复有扶助。识缘名色者于识缘性。谓名色不断复有扶助。名色缘六处者名色缘性。谓六处不断复有扶助。六处缘触者六处缘性。谓触不断复有扶助。触缘受者于触缘性。谓受不断复有扶助。受缘爱者于受缘性。谓爱不断复有扶助。爱缘取者于爱缘性。谓取不断复有扶助。取缘有者于取缘性。谓有不断复有扶助。有缘生者于有缘性。谓生不断复有扶助。生缘老死者于生缘性。谓老死不断复有扶助。无明灭故行灭者。由于无明缘性无故。诸行断灭更无扶助。行灭故识灭者。由于诸行缘性无故。识亦断灭更无扶助。识灭故名色灭者。由于识缘性无故名色断灭更无扶助。名色灭故六处灭者。由于名色缘性无故。六处断灭更无扶助六处灭故触灭者。由于六处缘性无故。触亦断灭更无扶助。触灭故受灭者。由于触缘性无故。受亦断灭更无扶助。受灭故爱灭者。由于受缘性无故。爱亦断灭更无扶助。爱灭故取灭者。由于爱缘性无故。取亦断灭更无扶助。取灭故有灭者。由于取缘性无故。有亦断灭更无扶助。有缘故生灭者。由于有缘性无故。生亦断灭更无扶助。生灭故老死灭者。由于生缘性无故。老死断灭更无扶助</p>
<p style="text-align: left">
	　　复次于中无明爱取。是谓烦恼流不断绝。行有是业流不断绝。余支是苦流不断绝。以差别故前后际灭。是流断绝如是三流。悉是无我离我我所。自性生灭犹若束芦</p>
<p style="text-align: left">
	　　复次所说无明缘行是前世观待。识乃至受是现世观待。爱乃至有是后世观待。由是于后相续流转。无明灭故行灭者是观待断绝。复由如是十二有支有三苦性。此中诸行乃至六处是行苦性。触受此二是苦苦性。所余有支是坏苦性。无明灭故行灭者。是三苦性究竟断灭。无明缘行者是则显行。从因从缘所生之性余亦如是。无明灭故行灭者此则显示。行无自性余亦如是。无明缘行者是生连缚余亦如是。无明灭故行灭者。是灭连缚余亦如是。无明缘行者是随顺有观余亦如是。无明灭故行灭者。是随顺尽灭观余亦如是。菩萨如是以十行相顺逆观察诸缘起法。所谓有支相续故入一心故。自业差别故不相舍离故。三流不断故前今后世观待理故。三苦集故因缘所生故。生灭连缚故观有尽故。菩萨以是十种行相观诸缘起。由以无我无<a>寿命</a>者。无数取趣自性空寂。离作者受者观缘起故。空解脱门而现在前。即此菩萨彼诸有支自性灭故。究竟解脱现证住故。无少<a>法相</a>后生起者。由是无相解脱门而现在前。又此菩萨如是趣入空无相已。无余愿求唯除大悲。为先导故成熟有情。由是无愿解脱门而现在前。菩萨如是修习此三解脱门时。离自他想远离作者及受者想。离有无想大悲为首。于未修证诸觉分法为修证故。转复修行作是思惟。由相应故有为法转。由不相应不能流转。由和合故有为流转。若无和合则不流转。我已解了诸有为法。如是多咎污染而转。是故我今当断相应及彼和合。然为成熟诸有情故。不应永灭一切有为。唯诸佛子菩萨如是。观诸有为多咎污染。永无自性本性毕竟不生不灭。观察此时兴大悲故。不舍一切有情聚故。名无著智现前般若波罗蜜多住。以寄现故而现在前。菩萨成就如是智已。慧到彼岸住之所照。引发能引觉分众缘。然非有住而住之。观有为法自性寂灭不住。于彼菩提分法未圆满。菩萨住此现前地中。名入空性三摩地而现在前。自性空性三摩地。胜义空性三摩地。最上空性三摩地。大空性三摩地。相应空性三摩地。引发空性三摩地。如理无分别空性三摩地。有顾恋空性三摩地。离不离空性三摩地。而悉现前。此菩萨如是上首于空性门。百万三摩地而现在前。如是于无相门百万三摩地。于无愿门百万三摩地皆现在前</p>
				</div></div><hr><script charset='utf-8' src='../../js/footer.js'></script></body></html>