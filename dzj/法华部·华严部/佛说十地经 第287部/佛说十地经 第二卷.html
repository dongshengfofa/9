<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说十地经 第二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说十地经 第二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说十地经 第二卷</strong></p>
<p style="text-align: left">
	　　大唐于阗<a>三藏</a><a>沙门</a>尸罗达摩于北庭龙兴寺译</p>
<p style="text-align: left">
	　　<a>菩萨</a>极喜地之余</p>
<p style="text-align: left">
	　　复次菩萨如是已发诸大誓愿。得堪能心并柔软心及调柔心。成就净信能信诸佛正等觉者。本所入行。修证到<a>彼岸</a>修证诸胜地。成就诸力成满无所畏。由不共<a>佛法</a>不可映夺。不可思议诸佛法性引发。无中无边甚深如来境界。随入无量如来所行信果成就。举要言之。能信一切菩萨正行。乃至佛地解释加持</p>
<p style="text-align: left">
	　　复次菩萨作是思惟。诸佛之法如是甚深如是寂静。如是寂灭如是性空。如是无相如是无愿。如是无际如是广大。如是无量如是难证。然复彼诸愚异生类。由堕邪见心之相续。由无明闇缠绕<a>意识</a>。由骄慢幢高建计度。由渴爱网希求作意。由逐谄诳稠林意乐。由悭嫉相应趣生处加行。由贪嗔痴积集诸业。由以忿恨炽然心焰。由颠倒相应引发业用。由以欲有及无明漏所系心意意识种子。于<a>三界</a>中生后有芽。所谓名色俱生不相舍离。名色增长成六处聚落。六处成已。由互相触因缘有受。展转于受有忻乐者。增长爱取增已成有成就。此故有生老死愁叹苦恼。有情苦蕴。如是发生离我我所。不实虚伪空无作用。无动愚钝。譬如草木如影而现。然彼有情不觉不知。菩萨见彼诸有情类从大苦蕴不得<a>解脱</a>。为拔彼苦引发大悲。为欲令彼住于毕竟安乐<a>涅槃</a>故兴大慈</p>
<p style="text-align: left">
	　　复次诸佛子菩萨。如是以此随顺大慈大悲增上意乐住初地时。于一切事心无顾恋。以慧希求诸佛妙智<a>修行</a>大舍。凡是所有一切能舍。所谓财谷仓库等舍。或以金银摩尼真珠琉璃珂贝璧玉珊瑚车[(王*巨)/木]码瑙钱物等舍。或以珍宝庄饰严具璎珞等舍。或以殊妙象马车乘辇舆等舍。或以可意寺舍园林楼观流泉浴池等舍。或以奴婢僮仆等舍。或以国土聚落城邑王都等舍。或以妻妾男女等舍。或以一切所爱之事皆悉能舍。或以头目手足一切身分等舍。如是一切所施事中心无顾恋。以慧希求诸佛妙智皆悉能舍。如是菩萨住于初地能成大舍</p>
<p style="text-align: left">
	　　复次菩萨既得如是大慈大悲大舍意乐已。为欲救拔一切有情。转更访求世出<a>世间</a>诸利益事。访求之时心无厌倦。即得如是无厌倦性。无厌倦者于一切论得无怯弱故。此菩萨于诸论中智得成就。此以如是诸论相应应不应。作善筹量。智于劣中胜。诸有情所如应如宜而修正行故。此世智而得成就得世智已。应时应分应量而行。以惭愧庄严心之相续。勤修自利利他加行。由此菩萨惭愧得成。即于如是正加行中。皆能出离得无退屈及无转易力所持性。是故菩萨坚力持性而得发生。菩萨得此坚力持已。即能殷勤供养承事诸佛如来及教法中而正修行。菩萨如是成就十种净诸地法。所谓净信慈悲慧舍无有厌倦。善知诸论善解世间。惭愧庄严坚力持性供养诸佛</p>
<p style="text-align: left">
	　　菩萨住此极喜地中由广大见及由愿力。现见多佛多百佛多千佛多百千佛多百千那庾多佛多俱胝佛多百俱胝佛多千俱胝佛多百千俱胝佛多百千俱胝那庾多佛。菩萨见是如来应供正等觉已。悉以广大增上意乐。恭敬尊重承事供养。奉施衣服饮食卧具病缘医药诸资生具奉献菩萨诸妙乐具于<a>僧伽</a>众而作恭敬。以此善根皆悉回向无上菩提。由此供养诸佛如来。发生成就有情方便。以布施爱语成就有情。后二摄法未全通达。但以胜解力故。而行。于此十种波罗蜜多施到彼岸而得增上。余到彼岸随力随分。非不修行。此菩萨如如供养诸佛<a>世尊</a>。修习成就有情加行。受持修行诸净地法。如是如是此诸善根于一切智所回向者。转更明净隐意堪用。唯诸佛子如巧金师以矿性金置于火中。如如烧炼如是如是。转得明净随意堪用。唯诸佛子当知。菩萨亦复如是。如如供养诸佛世尊。修习成就有情。加行受持修行诸净地法。如是如是此诸善根。于一切智所回向者。倍复明净随意堪用</p>
<p style="text-align: left">
	　　复次诸佛子菩萨住此极喜地中。应从诸佛及诸菩萨善知识。所访求请问初地行相并得等流。应无厌足成此地支。第二乃至第十地中行相。并得等流亦尔。又此菩萨于诸地中所治对治应修善巧。于地坏成应修善巧。于地得修应修善巧。于地支清净应修善巧。于地地运转应修善巧。于地地安处应修善巧。于地地<a>殊胜</a>应修善巧。于地地得不复退转应修善巧。于诸菩萨地清净已。乃至转入如来智地应修善巧。唯诸佛子菩萨如是引发诸地行相善巧。始从菩萨初地升进无有间憩。乃至转入第十智地。以无憩行地智光明证佛智光明。唯诸佛子。譬如黠慧善巧商主。将欲率领诸大商侣往诣大城。先未发时访求请问道中胜利。及于道中退转过失道处。中间胜利差别道处。中间退转过失于道资粮作所应作。从初道处虽未发足而善了知。如是乃能到彼大城。此大商主善以如是智慧筹量具大资缘。与大商侣度险旷野。身及商侣悉免忧患。乃至安隐到彼大城。唯诸佛子菩萨善巧大智商主亦复如是。若住初地于诸地中所治对治得成善巧。于地行相等流之中得成善巧。于地得修得成善巧。于地支清净得成善巧。于地地运转得成善巧。于地地安处得成善巧。于地地殊胜得成善巧。于地地得不复退转得成善巧。诸菩萨地得清净已。乃至入于如来智地得成善巧。是时菩萨。善受广大殊胜福德圣道资粮。及善决择智慧资粮。将欲率领无量有情诸大商侣。往诣一切智智大城。先未发时。应从诸佛及诸菩萨善知识所。访求请问诸菩萨地圣道功德。及从此道退转过失。于道处间胜利差别。于道处间退转过失。广大福智圣道资粮作所应作。从初道处。虽未胜进而善了知。如是乃能到于一切智智大城。此以如是智慧筹量。具大福慧圣道资粮。将已成就无量有情。诸大商侣经过<a>生死</a>旷野险道。自身及彼有情商侣悉免忧患。乃至安隐到于一切智智大城。唯诸佛子是故菩萨。应无厌倦修行诸地莹饰差别。唯诸佛子。是名略说菩提萨埵极喜初地趣入之门。住于此者生处多作赡部洲王得大<a>自在</a>。常护<a>正法</a>能以大施摄取有情。善巧能令诸余有情远离悭垢。常行大施无有穷尽。诸所作业或以布施或以爱语。或以利行或以同事。此等一切悉皆不离佛作意法作意。僧伽作意菩萨作意。菩萨行作意到彼岸作意。诸地作意无所畏作意不共佛法作意。乃至不离一切行相胜妙相应一切智智作意。复作愿言。我当一切诸有情中为首为胜为殊胜。为妙为微妙为上为无上。为导为将为帅。乃至愿得一切智智。所依止处。若乐发起如是精进。弃舍一切家属财位。归佛圣教净信<a>出家</a>。既出家已一<a>刹那</a>顷瞬息须臾。能证菩萨百三摩地。见百如来。彼佛加持皆能解了。能动百世界。能往百刹土能照百世界。成就百有情。能住寿百劫。于前后际各能入百劫。于百法门能正思择示现百身。身身皆能现百菩萨。眷属围绕。从此以去是诸菩萨有愿力者。由胜愿故。所有游戏或身或光明或<a>神通</a>。或眼或境界或音声或行。或庄严或胜解或加持或所作。此等乃至尔所百千俱胝那庾多劫不易可数。尔时金刚藏菩萨欲重宣此义而说颂言</p>
<p style="text-align: left">
	　　若有集众善　　具修白净法</p>
<p style="text-align: left">
	　　供养<a>天人</a>尊　　净意乐大志</p>
<p style="text-align: left">
	　　成就妙胜解　　随顺悲愍道</p>
<p style="text-align: left">
	　　为求佛智慧　　发此无上心</p>
<p style="text-align: left">
	　　为获佛十力　　及以无所畏</p>
<p style="text-align: left">
	　　成佛不共法　　救摄群生类</p>
<p style="text-align: left">
	　　为得大慈悲　　为严净佛土</p>
<p style="text-align: left">
	　　为转大法轮　　发此最胜心</p>
<p style="text-align: left">
	　　一念知三世　　而无有分别</p>
<p style="text-align: left">
	　　种种时不同　　以示于世间</p>
<p style="text-align: left">
	　　略说求诸佛　　一切胜功德</p>
<p style="text-align: left">
	　　发生广大心　　量等<a>虚空</a>界</p>
<p style="text-align: left">
	　　悲先智为主　　摄以方便慧</p>
<p style="text-align: left">
	　　净意乐所持　　如来力无量</p>
<p style="text-align: left">
	　　无碍智现前　　随顺自然智</p>
<p style="text-align: left">
	　　具受佛法诲　　发此最胜心</p>
<p style="text-align: left">
	　　佛子始发生　　如是妙宝心</p>
<p style="text-align: left">
	　　即超凡夫地　　入菩萨正性</p>
<p style="text-align: left">
	　　生在如来家　　种族无瑕玷</p>
<p style="text-align: left">
	　　绍诸佛圣种　　决成无上觉</p>
<p style="text-align: left">
	　　才生如是心　　即得入初地</p>
<p style="text-align: left">
	　　志乐不可动　　勤修正加行</p>
<p style="text-align: left">
	　　多喜多爱乐　　亦复多净信</p>
<p style="text-align: left">
	　　极大勇猛心　　及多庆跃心</p>
<p style="text-align: left">
	　　远离于斗诤　　恼害及嗔恚</p>
<p style="text-align: left">
	　　惭敬而质直　　善守护诸根</p>
<p style="text-align: left">
	　　救世无等者　　所有众德慧</p>
<p style="text-align: left">
	　　此处我当得　　念是极生喜</p>
<p style="text-align: left">
	　　始得入初地　　即超不活。2.恶名。3.死。4恶趣。5处。）五怖畏</p>
<p style="text-align: left">
	　　不活恶名死　　恶趣处众怯</p>
<p style="text-align: left">
	　　由不贪着我　　及以于我所</p>
<p style="text-align: left">
	　　是故诸佛子　　远离诸怖畏</p>
<p style="text-align: left">
	　　恒有信恭敬　　常行大慈愍</p>
<p style="text-align: left">
	　　惭愧功德备　　日夜增善法</p>
<p style="text-align: left">
	　　乐游正法苑　　无厌求多闻</p>
<p style="text-align: left">
	　　思惟所闻法　　远离取着行</p>
<p style="text-align: left">
	　　不贪于利养　　唯引平等心</p>
<p style="text-align: left">
	　　一志求佛智　　缘虑十力等</p>
<p style="text-align: left">
	　　修行到彼岸　　远离谄虚诳</p>
<p style="text-align: left">
	　　如说而修行　　常能护实语</p>
<p style="text-align: left">
	　　不污如来家　　不舍菩萨学</p>
<p style="text-align: left">
	　　一切智智心　　不动如山王</p>
<p style="text-align: left">
	　　不舍世间事　　而入出世道</p>
<p style="text-align: left">
	　　以无厌足心　　修觉分资粮</p>
<p style="text-align: left">
	　　常恒无异念　　转求增胜道</p>
<p style="text-align: left">
	　　如是<a>法相</a>应　　名善住初地</p>
<p style="text-align: left">
	　　引发大誓愿　　大勇决大行</p>
<p style="text-align: left">
	　　愿当能供养　　承事诸世尊</p>
<p style="text-align: left">
	　　护持诸佛法　　摄取大仙道</p>
<p style="text-align: left">
	　　常奉觐诸佛　　修行最胜行</p>
<p style="text-align: left">
	　　成就诸群生　　往趣诸世界</p>
<p style="text-align: left">
	　　严净佛国土　　令智者充满</p>
<p style="text-align: left">
	　　与诸菩萨众　　一心等修行</p>
<p style="text-align: left">
	　　以身语意业　　所作无空过</p>
<p style="text-align: left">
	　　一切毛道中　　一时成正觉</p>
<p style="text-align: left">
	　　如是等大愿　　无量无边际</p>
<p style="text-align: left">
	　　若有情界尽　　世界虚空界</p>
<p style="text-align: left">
	　　法界涅槃界　　世间佛兴界</p>
<p style="text-align: left">
	　　诸如来智界　　及心所缘界</p>
<p style="text-align: left">
	　　入如来智界　　世法智转界</p>
<p style="text-align: left">
	　　彼诸若有尽　　我愿乃有尽</p>
<p style="text-align: left">
	　　如彼无尽期　　我愿亦无尽</p>
<p style="text-align: left">
	　　如是发大愿　　心柔软调顺</p>
<p style="text-align: left">
	　　能信佛功德　　观察诸有情</p>
<p style="text-align: left">
	　　知从因缘起　　即兴大慈悲</p>
<p style="text-align: left">
	　　如是苦有情　　我今应救拔</p>
<p style="text-align: left">
	　　为救有情故　　而行种种施</p>
<p style="text-align: left">
	　　王位与珍宝　　及以象马车</p>
<p style="text-align: left">
	　　头目并手足　　乃至身血肉</p>
<p style="text-align: left">
	　　一切皆能舍　　心得无忧悔</p>
<p style="text-align: left">
	　　求种种诸论　　其心无厌倦</p>
<p style="text-align: left">
	　　善解字义趣　　能随世所行</p>
<p style="text-align: left">
	　　惭愧自庄严　　修行转坚固</p>
<p style="text-align: left">
	　　供养无量佛　　恭敬而尊重</p>
<p style="text-align: left">
	　　如是常修习　　日夜无懈倦</p>
<p style="text-align: left">
	　　善根转明净　　如金数烧炼</p>
<p style="text-align: left">
	　　菩萨住于此　　炼治一切地</p>
<p style="text-align: left">
	　　所作无障碍　　具足不断绝</p>
<p style="text-align: left">
	　　譬如大商主　　为领诸商侣</p>
<p style="text-align: left">
	　　问知道险易　　安隐至大城</p>
<p style="text-align: left">
	　　菩萨住初地　　应知亦如是</p>
<p style="text-align: left">
	　　勇猛无障碍　　乃到第十地</p>
<p style="text-align: left">
	　　住此初地中　　作大功德王</p>
<p style="text-align: left">
	　　以法化有情　　慈心无损害</p>
<p style="text-align: left">
	　　统领赡部洲　　化行靡不及</p>
<p style="text-align: left">
	　　皆令住大舍　　成就佛智慧</p>
<p style="text-align: left">
	　　欲求最胜道　　舍已国王位</p>
<p style="text-align: left">
	　　<a>佛教</a>中出家　　勇猛勤修习</p>
<p style="text-align: left">
	　　得百三摩地　　及见百诸佛</p>
<p style="text-align: left">
	　　震动百世界　　游行照亦尔</p>
<p style="text-align: left">
	　　成就百有情　　能知百劫事</p>
<p style="text-align: left">
	　　入于百法门　　示现百<a>化身</a></p>
<p style="text-align: left">
	　　及现百菩萨　　以为其眷属</p>
<p style="text-align: left">
	　　若愿自在力　　过是数无量</p>
<p style="text-align: left">
	　　我于地义中　　略述其少分</p>
<p style="text-align: left">
	　　若欲广分别　　亿劫不能尽</p>
<p style="text-align: left">
	　　菩萨最胜道　　利益诸群生</p>
<p style="text-align: left">
	　　如是初地法　　我今已说竟</p>
<p style="text-align: left">
	　　菩萨离垢地第二</p>
<p style="text-align: left">
	　　诸菩萨闻此　　最胜微妙法</p>
<p style="text-align: left">
	　　其心尽清净　　一切皆欣庆</p>
<p style="text-align: left">
	　　悉从于座起　　踊在虚空中</p>
<p style="text-align: left">
	　　普散上妙花　　同时共称赞</p>
<p style="text-align: left">
	　　善哉金刚藏　　大智<a>无畏</a>者</p>
<p style="text-align: left">
	　　善说于此地　　菩萨所行法</p>
<p style="text-align: left">
	　　解脱月菩萨　　知众心清净</p>
<p style="text-align: left">
	　　乐闻第二地　　所有诸行相</p>
<p style="text-align: left">
	　　即请金刚藏　　大慧愿演说</p>
<p style="text-align: left">
	　　佛子皆乐闻　　所住第二地</p>
<p style="text-align: left">
	　　尔时金刚藏菩萨告众菩萨言。唯诸佛子。若是菩萨善莹初地欲求第二菩萨智地。当起十种心之意乐。何等为十所谓正直意乐。柔软意乐。堪能意乐。调伏意乐。寂灭意乐。贤善意乐。不杂意乐。无顾恋意乐。胜妙意乐。广大意乐。起此十种心意乐已。即得安住菩萨第二离垢地中。唯诸佛子菩萨住此离垢地时。自性成就十善业道。远离<a>杀生</a>弃舍刀杖不怀嗔恨。有惭有愧仁恕具足。于诸有情有命之者。常有慈愍利乐之心。而此菩萨尚以计度。于有命者不作恼害。何况于他诸有情所起有情想。正意思惟以粗身业而行杀害。离不与取于自财位常知止足。有愍不坏他财位。若物属他有他物想终不于此发起盗心。乃至草叶不与不取。何况其余诸资生具离欲邪行于自妻属常知止足。不求他妻于属他女及他妻妾亲族媒定法。所护女尚不发生贪染之心。何况彼此二形交婚或于非道。离虚诳语常作实语真语时语。乃至梦中亦不能覆见忍乐照以诳他意出虚诳语。何况故犯。离离间语。为诸有情常不破坏。无恼害故而修正行。不将此语为破彼故而向彼说。不将彼语为破此故而向此说。于未坏者令不破坏。已破坏者令不增长。不喜离间不乐离间不说离间语。若实若不实。离粗恶语。谓所有语蜥螫粗犷碜刺于他。令他嗔恨背面惨厉。庸浅鄙恶不可乐闻闻者。不悦嗔忿所出。如火烧心令生怨结。意起热恼不可爱乐。能坏自他心心相续。如是等语悉皆远离。常作润泽柔软悦意。深可乐闻闻者生喜善入于心。风雅典则多人爱乐。多人悦乐。令心踊跃令心悦豫。能净自他心相续语离杂秽语。善思审语时语真语。义语法语。顺道理语巧调伏语。有分段语随时筹量有缘起语。乃至戏笑尚恒思审。何况故出散乱之言。其心无贪于他欲乐及他财位他资具中。不起贪爱不求不愿不生贪心。心无嗔恚常于一切诸有情类发起慈心及利益心怜愍心安乐心润泽心摄益一切世间之心。永离忿恨嫉妒嗔恚。常思顺行仁慈祐益性。得<a>正见</a>随顺正道。舍离种种占卜吉凶邪戒者。见其见正真无谄无诳。于佛法僧起定意乐。唯诸佛子菩萨如是无间无缺护持十善业道之时。引发如是心之意乐。有情所有险秽恶趣深坑施设此。悉皆由受行十种不善业道。是故我当自住正行。亦劝于他住于正行。所以者何。若自不能修行正行。令他修者无有是处。复作是念由现受十不善业道。有捺落迦傍生鬼趣。复由现受十善业道。方有人趣乃至有顶受生差别。从此已上由慧行相修习。即此十善业道心狭劣故。怖三界故。阙大悲故。从他闻声而解了故。随声闻行故。成声闻乘。又从此上修治清净十善业道。非他所引自<a>觉悟</a>故。阙大悲方便故。悟解甚深缘起性故成独觉乘。复从此上修治清净十善业道。由心广大无限量故。具悲愍故。方便善巧之所摄故。发大愿故。不舍一切诸有情故。现观如来无量智故。能成菩萨诸地清净到彼岸。净广大正行。又此上上十善业道。以一切种得清净故。乃至能成诸佛十力及余一切佛法修证。是故我今于同出离。遍于一切行相清净出离之中应作加行唯诸佛子菩萨转更应如是学。复次十种不善业道。以由上品积集多作为捺洛迦因。由中品故为傍生因。由软品故为鬼界因。害生将导于捺落迦。将导傍生。将导鬼界。若复人中受生引二种果。一者短命。二者多病。不与取将导于捺落迦。将导傍生。将导鬼界。若复人中受生引二种果。一者乏少资财。二者共分资财。于欲邪行将导于捺落迦。将导傍生。将导鬼界。若复人中受生引二种果。一者妻不贞良。二者眷属不可依怙。虚诳语将导于捺落迦。将导傍生。将导鬼界。若复人中受生引二种果。一者多被诽谤。二者为他所诳。离间语将导于捺落迦。将导傍生。将导鬼界。若复人中受生引二种果。一者眷属乖离。二者多被毁呰。粗恶语将导于捺落迦。将导傍生。将导鬼界。若复人中受生引二种果。一者闻不可意。二者言多诤讼。杂秽语将导于捺落迦。将导傍生。将导鬼界。若复人中受生引二种果。一者言无人受。二者辩不明了。贪欲将导于捺落迦。将导傍生将导鬼界。若复人中受生引二种果。一者心不知足。二者多欲无厌。嗔恚将导于捺落迦。将导傍生。将导鬼界。若复人中受生引二种果。一者常被他人求其长短。二者恒被于他之所恼害。邪见将导于捺落迦。将导傍生。将导鬼界。若复人中受生引二种果。一者堕在邪见。二者心多谄诳。如是此十不善业道能生此等无量无边诸大苦蕴。是故我今永离此十不善业道。于内法苑赏玩法乐。即此菩萨自善安住十善业道亦劝于他令住其中</p>
<p style="text-align: left">
	　　复次菩萨。于有情所转更发起利益心安乐心悲心怜愍心摄受心守护心自己心轨范心发起师心。此作是念。苦哉有情堕在邪见。随邪思量。顺邪意乐。行于僻路稠林之中。我应令彼归于正趣正见之道。令得安住如实法中。是诸有情互相乖离违诤欺凌。常无间断忿恨炽然。我当令彼住于无上大慈之中。是诸有情心无厌足希求他财邪命自活。我当令彼住于清净身语意业正命法中。是诸有情随贪嗔痴因缘而转。常以种种烦恼火焰之所烧爇。不复访求出要方便。我当令彼除灭一切烦恼炽火。住无灾患清凉涅槃。是诸有情痴昏瞖瞙无明黑暗之所覆蔽。入在广大黑暗稠林。远离慧明堕大暗处。趣入见取险难之路。我当令彼得无障碍清净慧眼。能知一切法如实性不随他教。是诸有情驰骋生死旷野险道。将堕<a>地狱</a>傍生饿鬼恶趣深坑。投妄恶见邪见絙网。愚痴榛梗之所覆蔽。行邪僻路。丧失慧目。阙大导师。有非出离想游波旬境。劫贼所擒远离大悲善巧导者。趣入诸魔意乐稠林。去佛意乐极为深远。此诸有情我当从彼如是生死旷野险难救拔济度。令得安住一切智智无畏大城。是诸有情没大瀑流。波浪沦溺入欲有见。无明瀑流[泳-永+公]生死驶爱河漂转。湍驰奔激不暇观察。随顺欲恚害觉弥漫。身见罗刹之所执持。趣入欲习气洄澓旋返。于中沉溺欣乐淤泥洪涛漂掷。我慢滩渚无有依怙。不能超越六处聚落。远离善巧能济度者。我以大悲善根势力。救拔令住于无灾患离尘寂静。无诸恐怖一切智洲。是诸有情闭在于彼多苦愁恼忧。随非爱爱憎连缚。常与愁叹相应。随转渴爱械鋜之所捡系。无明昏暗稠林。覆障三界牢狱。我当令彼永离三界。住无障碍究竟涅槃。是诸有情执着于我。从蕴执藏不能胜进。随顺四种颠倒而行。依止六处空旷聚落。被四大种毒蛇迫逐。<a>五蕴</a>怨贼之所娆害受无量苦。我当令彼住于最胜无依着处。谓于离障无余涅槃。是诸有情胜解下劣怯弱狭小。闻兴无上一切智心。设求出离唯发声闻独觉乘意。我当令观微妙佛法。住于广大无上道心。唯诸佛子菩萨。如是随顺净戒力所住持。善巧引发诸所作事。住于菩萨离垢地时。由广大见及由愿力。现见多佛多百佛多千佛多百千佛多百千那庾多佛多俱胝佛多百俱胝佛多千俱胝佛多百千俱胝那庾多佛。菩萨见是如来应供正等觉已。悉以广大增上意乐。恭敬尊重承事供养。奉施衣服饮食卧具病缘医药诸资生具。奉献菩萨诸妙乐具。于僧伽众而作恭敬。以此善根回向无上正等菩提。于诸如来正等觉所。以尊重心复更咨受十善业道随其所受。乃至菩提终不忘失。由是菩萨于无量劫无量百劫无量千劫无量百千劫无量俱胝劫无量百俱胝劫无量千俱胝劫无量百千俱胝劫无量百千俱胝那庾多劫。远离悭吝犯戒垢故布施净戒清净成满。唯诸佛子。譬如真金置矾石中。<a>如法</a>炼已离一切垢转复明净。菩萨住此离垢地中亦复如是。于无量百千俱胝那庾多劫远离悭吝犯戒垢故布施净戒清净成满。然此菩萨四摄法中爱语偏多。十到彼岸中戒到彼岸而为增上。余到彼岸随力随分非不修行。唯诸佛子是名略说菩萨第二离垢地也。菩萨住此受生多作转轮圣王。得法自在七宝具足。有自在力能除有情犯戒之垢。善巧令彼有情安处十善业道。诸所作业或以布施或以爱语或以利行或以同事。此等一切悉皆不离佛作意法作意。僧伽作意菩萨作意。菩萨行作意到彼岸作意诸地作意。无所畏作意不共佛法作意。乃至不离一切行相胜妙相应一切智智作意。复作愿言。我当一切诸有情中。为首为胜为殊胜。为妙为微妙为上为无上。为导为将为师。乃至愿得一切智智所依止处。若乐发起如是精进。弃舍一切家属财位。归佛圣教净信出家。既出家已。一刹那顷瞬息须臾。能证菩萨千三摩地。能见千佛彼佛加持皆能解了能动千世界。能往千刹土。能照千世界。成就千有情。能住寿千劫。于前后际能入千劫。于千法门能正思择。示现千身身皆能现千菩萨眷属围绕。自此以去是诸菩萨。有愿力者由胜愿故。所有游戏或身或光明或神通。或眼或境界或音声或行。或庄严或胜解或所作。此等乃至尔所百千俱胝那庾多劫。不易可数。尔时金刚藏菩萨欲重宣此义而说颂言</p>
<p style="text-align: left">
	　　正直柔软及堪能　　调伏寂灭与贤善</p>
<p style="text-align: left">
	　　无杂无恋胜广大　　以十意乐入二地</p>
<p style="text-align: left">
	　　住此成就戒功德　　远离杀生无恼害</p>
<p style="text-align: left">
	　　离不与取欲邪行　　诳恶乖离杂秽语</p>
<p style="text-align: left">
	　　不贪财位常慈愍　　正见直心无谄伪</p>
<p style="text-align: left">
	　　离险奢慢极调柔　　依教而行不放逸</p>
<p style="text-align: left">
	　　地狱傍生受众苦　　饿鬼烧然出猛焰</p>
<p style="text-align: left">
	　　一切皆由罪所致　　我当离彼住法苑</p>
<p style="text-align: left">
	　　人中随意得受生　　乃至有顶诸喜乐</p>
<p style="text-align: left">
	　　声闻独觉佛乘道　　皆因十善而成就</p>
<p style="text-align: left">
	　　如是思惟不放逸　　自持净戒教他护</p>
<p style="text-align: left">
	　　复见群生受众苦　　转更增益大悲心</p>
<p style="text-align: left">
	　　凡愚邪智不正解　　常怀忿恨多诤讼</p>
<p style="text-align: left">
	　　贪求境界无足期　　我应令彼除三毒</p>
<p style="text-align: left">
	　　愚痴大暗所缠覆　　入大险道邪见网</p>
<p style="text-align: left">
	　　生死旷野怨所拘　　我应令彼摧魔贼</p>
<p style="text-align: left">
	　　四流漂荡心没溺　　三界禁系受众苦</p>
<p style="text-align: left">
	　　计蕴为宅我在中　　为欲度彼勤行道</p>
<p style="text-align: left">
	　　设求出离心下劣　　舍于最上佛智慧</p>
<p style="text-align: left">
	　　我欲令彼住大乘　　发勤精进无厌足</p>
<p style="text-align: left">
	　　菩萨住此集功德　　见无量佛咸供养</p>
<p style="text-align: left">
	　　亿劫修治善更明　　如炼真金以矾石</p>
<p style="text-align: left">
	　　佛子住此作轮王　　普化有情行十善</p>
<p style="text-align: left">
	　　所有善法皆修习　　为成十力救于世</p>
<p style="text-align: left">
	　　欲舍王位及财宝　　即弃居家依佛教</p>
<p style="text-align: left">
	　　勇猛精进一刹那　　获千等持见千佛</p>
<p style="text-align: left">
	　　所有种种神通力　　此地菩萨皆能现</p>
<p style="text-align: left">
	　　愿力所作复过此　　无量自在度群生</p>
<p style="text-align: left">
	　　一切世间利益者　　所修菩萨最胜行</p>
<p style="text-align: left">
	　　如是第二地功德　　为诸佛子已开演</p>
<p style="text-align: left">
	　　菩萨离垢地第二竟</p>
				</div></div><hr><script charset='utf-8' src='../../js/footer.js'></script></body></html>