<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说如来兴显经 第291部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说如来兴显经 第291部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说如来兴显经</strong> 第一卷</p>
<p style="text-align: left">　　西晋月氏<a>三藏</a>竺法护译</p>
<p style="text-align: left">　　闻如是。一时佛游如来建立之土。号叹法身深奥悦豫普见棚阁。为大严净显曜威宫琉璃之藏如来所行。佛时兴出无量之路。为法界宫。观<a>菩萨</a>身。光明清净。师子之座。咸受一切菩萨之体。为大法座。咨嗟法界。如来圣旨。缘<a>虚空</a>界。行无挂碍。晓了本际圣慧之界。普解佛慧。分别圣道。去来今佛。一切悉等。为一法身。一切诸佛行。皆平等<a>神通</a>之行。无所挂碍。法身慧体。究竟无相。法度无极。游于法界。无有二行。玄旷无限。为最正觉。其等如称。则<a>超度</a>行。无有阴盖<a>解脱</a>之门。其法界者。普同虚空。常游十方。诸佛国土无限之故。靡所不睹。亿百千姟诸菩萨等。犹如尘数。一切悉已一生补处。各各在于异佛世界。志愿无极。奉诸慧行。各各入于无所破坏平等法界。空界无限。无所获致。无中间行。无有自然。亦无所生。晓了证明一切诸法。亦复如是。众菩萨身。无所动舍。逮诸通慧。遍诸佛土。而无所念遵如来慧。而于佛道。现在得致显明之曜。游大圣行。无所震动。慧以一身。示于无量所行之体。周于无限法界之里分别善人众生之界。至不退转。等获本际。无本法界。除去自大。身常卑顺。则无所畏。如来照明。一切德本。以为徒类</p>
<p style="text-align: left">　　其名曰<a>普贤菩萨</a>。普称尊菩萨。如来族姓成首菩萨。金刚幢英菩萨。无盖月净菩萨。日光离垢藏菩萨。大神通变动菩萨。离垢光首十方精进王大师子娱乐神通菩萨。如是等类。犹如十方不可计数亿百千姟诸佛之土满中众尘。众会菩萨。其数如斯</p>
<p style="text-align: left">　　于是有光。号如来圣旨。<a>世尊</a>眉间。演出斯耀。无央数姟亿百千明。照于无量无有边际。无余世界十方佛土。示现如来威神之变。告无央数亿百千姟诸菩萨众。威神。则令诸佛世界一切恶趣。悉为销灭。覆蔽一切诸魔宫殿。又诸如来。成最正觉。寤诸未觉。示现诸佛众会道场。所出光明严净之座。显曜法界第一空界在所周遍。达诸佛界。寻复来还。皆绕一切菩萨坐场。入如来族姓成首菩萨顶上不现。如是众会。一切菩萨。怪未曾有。身心踊跃。今日当有无极之变。讲说大法。如此光明。自然来现。光明适没。如来族姓成首菩萨。即从坐起。于莲花上。而下右膝。长跪叉手。思如来德。以偈颂曰</p>
<p style="text-align: left">　　寤诸不觉者　　超踰诸德王</p>
<p style="text-align: left">　　其行无挂碍　　所起度无极</p>
<p style="text-align: left">　　其大圣安住　　平等于三世</p>
<p style="text-align: left">　　恭敬今稽首　　明哲之慧上</p>
<p style="text-align: left">　　所行无形相　　则度于<a>彼岸</a></p>
<p style="text-align: left">　　又复而示现　　善庄严身相</p>
<p style="text-align: left">　　光明离众垢　　演显百千曜</p>
<p style="text-align: left">　　降伏诸魔事　　以顶归命礼</p>
<p style="text-align: left">　　震动诸国土　　宫殿之元首</p>
<p style="text-align: left">　　乃至于十方　　诸所有土地</p>
<p style="text-align: left">　　终不令一人　　而使获恐惧</p>
<p style="text-align: left">　　佛道之威神　　所兴如是比</p>
<p style="text-align: left">　　而平等建立　　于虚空之界</p>
<p style="text-align: left">　　其法界如是　　获逮诸境土</p>
<p style="text-align: left">　　严净于黎庶　　亿姟之尘数</p>
<p style="text-align: left">　　蠲除诸众生　　一切之罪衅</p>
<p style="text-align: left">　　志愿甚坚强　　行于亿千劫</p>
<p style="text-align: left">　　玩习积累德　　<a>殊胜</a>之佛道</p>
<p style="text-align: left">　　逮得于一行　　圣慧无挂碍</p>
<p style="text-align: left">　　以一之自然　　皆行诸佛道</p>
<p style="text-align: left">　　所演放光明　　导师为若兹</p>
<p style="text-align: left">　　普见于忍界　　一切靡不周</p>
<p style="text-align: left">　　普示现一切　　威神之变化</p>
<p style="text-align: left">　　吾身已得入　　于一自然行</p>
<p style="text-align: left">　　今以是之故　　兴发如此念</p>
<p style="text-align: left">　　今为正应时　　稽首于法王</p>
<p style="text-align: left">　　无央数菩萨　　悉来集会斯</p>
<p style="text-align: left">　　而欲得听省　　所分别<a>法事</a></p>
<p style="text-align: left">　　今日诸会者　　清净复清净</p>
<p style="text-align: left">　　而于诸世界　　亲近遵<a>修行</a></p>
<p style="text-align: left">　　圣慧无限量　　境界无挂碍</p>
<p style="text-align: left">　　逮得于勇猛　　无极之威神</p>
<p style="text-align: left">　　斯等游世谊　　所行逮神仙</p>
<p style="text-align: left">　　智慧不可计　　超越精进力</p>
<p style="text-align: left">　　而造奋光明　　悉照诸菩萨</p>
<p style="text-align: left">　　今鄙如应问　　殊胜最上法</p>
<p style="text-align: left">　　所堪任境界　　为之大圣通</p>
<p style="text-align: left">　　自恣其威曜　　而普悉示现</p>
<p style="text-align: left">　　导师最上尊　　颁宣诸佛土</p>
<p style="text-align: left">　　孰为人中圣　　至上之真子</p>
<p style="text-align: left">　　说此颂赞已。应时世尊从口演光。名不可计亿数照明。照于一切无有边际诸佛世界。绕诸佛土。具足十匝。示现如来圣旨威变。请无央数诸菩萨亿百千姟。悉见告敕。动诸佛土。至诸恶趣。悉灭灾患。覆蔽一切诸魔宫殿。十方如来平等正觉。觉诸不觉。示现诸佛众会道场。光明之耀度于法界。一切周遍虚空之界。达诸佛土。寻即复还。绕诸菩萨。入于普贤菩萨面门。普贤菩萨。适遇斯光。寻时如应。功德威颜。师子之座。倍加于前。超越佛身及师子座。又复绝踰诸菩萨体师子之座。普贤菩萨仪观美德。师子之座。高广殊妙。而现特为显丽。尔时如来族姓成首菩萨。问普贤曰。唯佛之子。仁之功德不可思议。一切世界悉遍知之。兴大变化悦诸菩萨无极感动。今斯佛子。如来所现。变本瑞应。普贤菩萨。谓如来族姓成首菩萨。如吾所忆。又如往古诸平等觉之所睹现。如斯变化无极感动。当讲如来兴显经典。今者大圣。欲演此义。故复示现如是变应。如来族姓成首菩萨。适闻于斯兴显典名。寻时即以佛之威神。地则大动。于是如来族姓成首菩萨。谓普贤曰。善哉佛子。堪任能乐为诸菩萨大士之等。赞扬如来至真等正觉。兴显成乎。今者十方悉皆严净。无央数亿百千姟众。而来集会。往古善修清净之行。心有所归。怀抱<a>道德</a>。显发觉意。演大言辞。超度彼岸。建立一切诸如来行。威仪礼节。心念诸佛。未曾忘舍。兴设大哀。普观众生。诸大菩萨。决了神通。分别一切如来精进。己身惔怕。闻一切佛所赞道音尊妙之法。如是俦伦。功德名称。平等蠲除一切憎爱。而无适莫。今斯菩萨。皆来集会。仁为佛子。曾已供养无央数亿百千姟佛。稽首咨受。悉已遵修诸菩萨行。获大神足诸三昧门。娱乐神通。皆入如来秘密之藏。销诸狐疑。入于如来<a>无畏</a>精进。探睹众生一切诸根。皆以信于<a>真谛</a>解脱。而说经典。达如来动。圣性所归。颁宣一切诸佛之法。最为第一得度无极。如是比类。不可称计。众德奇特。善哉佛子。愿说如来兴显现身。畅演弘音。所可讲说。诸心念行境界之处。所叹<a>行者</a>。成最正觉。转于法轮。宣传<a>佛教</a>。现大灭度。示于如来一切德本。诸所造行。尔时。如来族姓成首菩萨。重欲解义分别所归。则为普贤菩萨。而说颂曰</p>
<p style="text-align: left">　　善归无合会　　谛晓了悉觉</p>
<p style="text-align: left">　　其慧则无上　　平等离欲尘</p>
<p style="text-align: left">　　称叹于最胜　　所行无限量</p>
<p style="text-align: left">　　其闻于音响　　一切悉踊跃</p>
<p style="text-align: left">　　菩萨之殊特　　云何兴出胜</p>
<p style="text-align: left">　　所以得归趣　　何因致真实</p>
<p style="text-align: left">　　如来之音响　　何谓为身心</p>
<p style="text-align: left">　　其行之境界　　斯大称云何</p>
<p style="text-align: left">　　何谓为诸佛　　而因言如来</p>
<p style="text-align: left">　　何故为最胜　　而转于法轮</p>
<p style="text-align: left">　　愿讲众安住　　灭度之道地</p>
<p style="text-align: left">　　当悦可斯等　　无量诸佛子</p>
<p style="text-align: left">　　其在于十方　　安住大法王</p>
<p style="text-align: left">　　一切诸众生　　功德之所归</p>
<p style="text-align: left">　　斯等之福庆　　大圣愿为说</p>
<p style="text-align: left">　　何缘见道意　　云何至安住</p>
<p style="text-align: left">　　云何得听闻　　如来之名号</p>
<p style="text-align: left">　　未曾得睹见　　灭度诸大圣</p>
<p style="text-align: left">　　假使发踊跃　　恭敬于尊圣</p>
<p style="text-align: left">　　唯悦豫说之　　何因成大意</p>
<p style="text-align: left">　　今以问于此　　清净之大人</p>
<p style="text-align: left">　　为说所奉行　　大德之巨海</p>
<p style="text-align: left">　　察斯诸菩萨　　一切悉叉手</p>
<p style="text-align: left">　　问佛并仁者　　及咨于鄙身</p>
<p style="text-align: left">　　当为斯等故　　宣说净尊法</p>
<p style="text-align: left">　　为断众狐疑　　获无量大慧</p>
<p style="text-align: left">　　因为引譬喻　　示现佛种姓</p>
<p style="text-align: left">　　设众生闻者　　发清净道心</p>
<p style="text-align: left">　　悉令诸佛土　　周遍胜无余</p>
<p style="text-align: left">　　诸佛普示现　　若干种身形</p>
<p style="text-align: left">　　知法清净者　　则演随应时</p>
<p style="text-align: left">　　因其族譬喻　　而为示现说</p>
<p style="text-align: left">　　往至姟佛土　　于十方百千</p>
<p style="text-align: left">　　亿百那术数　　无量不可计</p>
<p style="text-align: left">　　难可得值见　　如是等菩萨</p>
<p style="text-align: left">　　如今日聚会　　若兹<a>自在</a>胜</p>
<p style="text-align: left">　　是故愿说之　　安住行清净</p>
<p style="text-align: left">　　由斯广宣阐　　如来之族姓</p>
<p style="text-align: left">　　斯等诸菩萨　　一切叉手立</p>
<p style="text-align: left">　　普悉志求法　　渴仰于经典</p>
<p style="text-align: left">　　普贤菩萨。缘如来族姓成首所问。普告一切诸菩萨众。唯最胜子。诸如来处不可思议。至真等正觉。若兴出者。演不可量。叙法次第。无能称计。如来熙隆。巍巍如是。虽以一事。不以一事。而归于道。所以者何。唯佛之号。又有十事。为无量法归。不可计百千功德。修习所行。得至如来。何谓为十。道心无量。普护群黎一切之意。往宿积累善行之念。志性无限从本清净。合集无极。大慈大哀。而以习趣。救济众生。愿行无底。不断遵修。福慧无极。习行无厌。而习归趣。<a>教化</a>众生。无边佛藏。亦以习趣。善谛清净。无量善权。智慧之路。奉无量德。无限之道。所习圣智。合集怀来无际法义经典之藏。是故佛子。十法之行。为法面首。已具足十不可计会。无量百千眷属枝党。得归如来。譬如佛子其千世界。所因得号。不以一事。而合成也。以无数合会成。譬如大阴。不失时节。而以澍雨。有四因缘。诸风习习。飘飖流布。风名执御。其大风场。多有众水。主导御雨。有枯竭风。其风烧水。有风名曰住立。住立一切所有宫殿。风名庄严。为诸三千受体众生。罪福俱游。计诸菩萨所成功德。亦复如是。无有限量。不可计会。亦如若干立三千界。乃得诸法。无有能为分别计数。称量本末。无能睹见尽其原者。如是佛子。如来至真等正觉。不以一事不以一义。而兴出也。又从往古诸如来所。先兴弘阴法雨。其心奉教。而无厌惓。志性坚强。执持不忘。不有愦乱。观察寂然。以慧道场。枯竭一切尘劳之欲。诱劝修殖。众德之本。而善建进。锁却憍慢。分别决了清净之行。讲畅言教。德净群生。如来功祚。道原无漏。怀来如是。至真正觉。获致诸法。于彼无有兴出之者。是为入于第一之门。菩萨所行。至于如来之所兴显。复次佛子。譬如喻于三千世界。自然兴盛。起大阴云。名不可坏。应时而雨。其余地者。不能堪任。受于此水。唯有三千世界遭水变时。如是仁者。佛之法界。有弘法泽。名曰无坏。合集如来不断佛种。及诸圣士。一切声闻。及与缘觉。所不堪任受持奉行。唯有菩萨。承大势力。心无恐惧。誓被德铠。是为二事。于是颂曰</p>
<p style="text-align: left">　　明听诸十方　　一切<a>世间</a>上</p>
<p style="text-align: left">　　求比无等伦　　譬之若虚空</p>
<p style="text-align: left">　　导师之所行　　无量无边际</p>
<p style="text-align: left">　　则为无俦匹　　其德皆周遍</p>
<p style="text-align: left">　　假使思惟佛　　心念之所由</p>
<p style="text-align: left">　　斯诸十方者　　功德无限量</p>
<p style="text-align: left">　　众人之口辞　　亿百千劫叹</p>
<p style="text-align: left">　　雄师子无极　　世俗无有双</p>
<p style="text-align: left">　　一切诸十方　　诸所有佛土</p>
<p style="text-align: left">　　皆破碎如尘　　如是尘数劫</p>
<p style="text-align: left">　　复如亿百千　　咨嗟诸十方</p>
<p style="text-align: left">　　一毛之功德　　而不能尽极</p>
<p style="text-align: left">　　假令有丈夫　　欲称量虚空</p>
<p style="text-align: left">　　第二人计然　　疾算诸受相</p>
<p style="text-align: left">　　不可计无量　　不能尽虚空</p>
<p style="text-align: left">　　当知诸十方　　如是行无限</p>
<p style="text-align: left">　　假令三世人　　诸在<a>三界</a>者</p>
<p style="text-align: left">　　设计此众生　　心之所行念</p>
<p style="text-align: left">　　心一时须臾　　悉可知分数</p>
<p style="text-align: left">　　群萌诸思想　　神识之所念</p>
<p style="text-align: left">　　犹譬<a>如法</a>界　　悉无有边际</p>
<p style="text-align: left">　　而不见一切　　法界之所趣</p>
<p style="text-align: left">　　十力亦如是　　所行无限量</p>
<p style="text-align: left">　　一切无一切　　法界为自然</p>
<p style="text-align: left">　　犹如大雨时　　名曰不可坏</p>
<p style="text-align: left">　　无能任受者　　水灾乃能苞</p>
<p style="text-align: left">　　佛演无极泽　　小乘不堪受</p>
<p style="text-align: left">　　唯菩萨能奉　　遍布于一切</p>
<p style="text-align: left">　　无本如无本　　寂寞无二想</p>
<p style="text-align: left">　　永无有生者　　是曰为普等</p>
<p style="text-align: left">　　一切世间上　　境界亦如兹</p>
<p style="text-align: left">　　无本等自然　　已脱于增损</p>
<p style="text-align: left">　　犹如斯本际　　真本际无际</p>
<p style="text-align: left">　　三世为平等　　普解脱一切</p>
<p style="text-align: left">　　愍哀等如斯　　导师之所行</p>
<p style="text-align: left">　　咸周于三世　　一切无挂碍</p>
<p style="text-align: left">　　本际无所造　　无造能自然</p>
<p style="text-align: left">　　本净如虚空　　无垢无尘劳</p>
<p style="text-align: left">　　最胜显如是　　一切悉严净</p>
<p style="text-align: left">　　已舍造无造　　弃于有无事</p>
<p style="text-align: left">　　释放言声辞　　及一切音响</p>
<p style="text-align: left">　　蠲除于去来　　灭度无所有</p>
<p style="text-align: left">　　诸十方如斯　　于法而自然</p>
<p style="text-align: left">　　一切言无声　　亦不可受持</p>
<p style="text-align: left">　　如是净寂然　　晓了一切法</p>
<p style="text-align: left">　　如空中鸟迹　　若石处虚空</p>
<p style="text-align: left">　　缘本所誓愿　　而示现色身</p>
<p style="text-align: left">　　自观诸十方　　最胜所变化</p>
<p style="text-align: left">　　假使欲入斯　　如是最胜界</p>
<p style="text-align: left">　　当志念遵道　　自净其志性</p>
<p style="text-align: left">　　制捐诸思想　　于念亦无念</p>
<p style="text-align: left">　　犹空中鸟迹　　心所入如是</p>
<p style="text-align: left">　　是故安住子　　省诸导师行</p>
<p style="text-align: left">　　听我之所说　　精举诸譬喻</p>
<p style="text-align: left">　　计于诸十方　　名德不可极</p>
<p style="text-align: left">　　况复说其义　　咨嗟讲圣尊</p>
<p style="text-align: left">　　如彼群萌类　　自然行致身</p>
<p style="text-align: left">　　不能思念计　　诸导师所行</p>
<p style="text-align: left">　　十方境界果　　佛道自在伦</p>
<p style="text-align: left">　　成就诸德本　　听说一切德</p>
<p style="text-align: left">　　今现是世人　　思行令无余</p>
<p style="text-align: left">　　未曾念堪任　　合聚依因缘</p>
<p style="text-align: left">　　百亿土有辞　　音合亿百千</p>
<p style="text-align: left">　　所以曰言世　　因立三千界</p>
<p style="text-align: left">　　人中上如是　　斯等自然悉</p>
<p style="text-align: left">　　不能计演德　　如其等所周</p>
<p style="text-align: left">　　常可数宣畅　　一切众生念</p>
<p style="text-align: left">　　不可知人尊　　所行之自然</p>
<p style="text-align: left">　　复次佛子。犹如此雨无所从来。无所从去。而致斯润。是群萌类。因罪福生。如是佛子。斯诸如来。兴隆道化。无所从来无所从去。而致法雨。悉是菩萨。众德本力。是为三事。于是颂曰</p>
<p style="text-align: left">　　如雨无从来　　去亦无所至</p>
<p style="text-align: left">　　佛化一切然　　无来亦无去</p>
<p style="text-align: left">　　复次佛子。譬如大雨三千世界。受体众人无能计会。知其渧数。设一佛土。所兴众生。思念弘泽。心眼为惑。唯有主知。三千世界。雨尊天子。悉知诸数。不失一渧。悉是宿本德之所致。如是仁者。一切众生。声闻缘觉。不能晓了。思惟观察。如来法泽。不能及念。怀来大心。假使闻之。斯大心者。则当迷惑。唯众生尊菩萨大人。于过去佛。善<a>修道</a>业。得无上力。能知之耳。是为第四。于是颂曰</p>
<p style="text-align: left">　　犹如有大雨　　遍三千佛土</p>
<p style="text-align: left">　　唯尊天子知　　其余无能别</p>
<p style="text-align: left">　　计一切声闻　　及缘觉之乘</p>
<p style="text-align: left">　　不解<a>佛法</a>雨　　唯菩萨能知</p>
<p style="text-align: left">　　复次佛子。兴大云时。又有阴雨。名曰灭除。灭尽于火。有大雨。名曰愦乱。坏于水灾。又有大雨。名曰断绝。断除于风。又有大雨。名曰坏败。毁坏大宝。又有大雨。名曰消烂。则以糜烂三千世界。如来如是。兴显于世。有大法雨。名曰灭除。而演法泽。消除一切尘劳之欲。又名积业。而演法泽。积累一切。众德之本。又名蠲释。而演法泽。断除一切六十二见。又名坏败。而演法泽。令成一切诸法之慧。又名消化。而演法泽。化灭一切心志所行。是为第五。于是颂曰</p>
<p style="text-align: left">　　如雨灭除火　　有雨坏水灾</p>
<p style="text-align: left">　　有雨断绝风　　毁落大宝山</p>
<p style="text-align: left">　　如来兴显世　　灭一切贪欲</p>
<p style="text-align: left">　　积累众德本　　除六十二见</p>
<p style="text-align: left">　　法雨于十方　　成就一切慧</p>
<p style="text-align: left">　　化众生志性　　使顺从正道</p>
<p style="text-align: left">　　令不吝四大　　三界无根原</p>
<p style="text-align: left">　　自然无极慈　　三达无挂碍</p>
<p style="text-align: left">　　复次佛子。如雨一味。若滋无限。润悉周遍。如来若斯。以一大哀。咸雨一切。令至无边。法泽周普。怀致大圣。故曰如来分别显现无量之法是为六事。于是颂曰</p>
<p style="text-align: left">　　譬如雨一味　　而悉遍蒙润</p>
<p style="text-align: left">　　如来亦如是　　行等无偏邪</p>
<p style="text-align: left">　　则以一大哀　　咸雨一切人</p>
<p style="text-align: left">　　法泽至无边　　普怀来大道</p>
<p style="text-align: left">　　复次佛子。犹如三千世界还复之时。先成<a>色界</a>诸天子身所有宫殿。次成欲界世人所居。然后成就众生之类。如来若斯。兴显现世。先成就于诸菩萨慧。然后次演缘觉慧行。次乃显示声闻德本所行之慧。然后示于余众生合集善本所当行慧。道法一味。随众生乐。所为德本。所居屋宅。宫殿之处。如现一类。或不用者。如来法味。亦复如是。从黎庶器。所殖德本。而显慧行。自然为现。是为七事。于是颂曰</p>
<p style="text-align: left">　　犹始立天宫　　色界无色界</p>
<p style="text-align: left">　　然后乃兴盛　　欲界之宫殿</p>
<p style="text-align: left">　　已后乃成地　　人民之处所</p>
<p style="text-align: left">　　一切诸萌类　　诸龙揵沓惒</p>
<p style="text-align: left">　　十力亦如是　　本已应自然</p>
<p style="text-align: left">　　修行无边际　　菩萨之风仪</p>
<p style="text-align: left">　　然后寂然宝　　因缘而得立</p>
<p style="text-align: left">　　次于得自在　　分乃及众生</p>
<p style="text-align: left">　　雨诸渧堕已　　无青亦无黄</p>
<p style="text-align: left">　　水则入于地　　缘是生若干</p>
<p style="text-align: left">　　因其地欲就　　生树山<a>丛林</a></p>
<p style="text-align: left">　　其水不若干　　<a>生地</a>种之名</p>
<p style="text-align: left">　　诸导师住谛　　智慧悉圣达</p>
<p style="text-align: left">　　哀慧如虚空　　执持于善权</p>
<p style="text-align: left">　　如最胜之法　　则入斯供养</p>
<p style="text-align: left">　　智慧离众垢　　其身无所住</p>
<p style="text-align: left">　　复次佛子。犹如水灾兴起之时。等在虚空。斯三千界。现有莲华。名成德宝。为若干种。而自然生。皆悉覆蔽于水灾变。普照世间。假使莲华。自然出时。大尊天子。及净居天。得见斯华。则便知之。于此劫中。当有若干平等觉兴。彼有自然风。名显曜。而起游行。则已成就色界天子宫殿屋宅。又复有风。名净显明。安隐净洁。而以成立欲行天子宫殿屋宅。又复有风。名曰一类。无所破坏。而成立于大铁围山金刚之山。又复有风。名曰特尊。而吹成立须弥山王。又复有风。名曰长立。而吹成就七大宝山王。一曰阴涂利。二曰懿此山其利。三曰除害[土*屋]。四曰除优陀罗。五曰脱化民随罗。六曰目邻大目邻。七曰香山冰山。又复有风。名曰善住。成立大地。又复有风。名曰严净。成立游地诸天。天龙揵沓惒宫殿屋宅。又复有风。名无尽意。成立三千通流一切海之渊。又复有风。名照明藏。成立普世如意宝珠。又复有风。名坚固根。吹令成就衣服之树。如是仁者。其大阴雨。则为一味。又其水者。无有想念。获致诸法自然之数。而使众生别知德本。如斯诸风。则以诸风。分别了知三千世界如来至真等正觉者。所以怀来一切德本。成就诸法积累无上无极之慧。为世面首。而不断绝。如来种性。显耀无极威神光明。普晖世间。靡不周遍。其见光明。皆以至心。向于如来。又是大圣。无所挂碍。及诸菩萨。各自念言。今者如来。所以兴显化诸菩萨。是故现身于斯世矣。分别演说诸佛种性清净离垢平等之慧。奋此光明。如来所可咏怀合集无漏之慧道光明。名曰普照。令致如来不可思议法界之慧正觉种性。又有光明。名曰总持以。故如来。力不可动。怀来兴显。无能胜者。有道光明。名曰超越。故诸如来。慧无所畏。怀来兴显。莫能及者。有道光明。名一切通。故诸如来。怀来合集。诸通之慧。靡不从教。有道光明。名坏憍慢。故诸如来。令众声闻。见功德本。不为虚妄。无所缺减。致无所著。有慧光明。名曰普德。一切众生。若见佛者。悉令归趣。无尽福慧身亦如是。有慧光明。名远中间。如来以斯深妙之智。归趣合集。至道三宝。而不断绝。有慧光明。名若干种庄校严净。如来以斯具三十二相。八十种好。怀来合集。一切普备。悦可众人。有慧光明。名无等伦。如来以斯。度于法典。咸同空界。于佛之土。<a>寿命</a>无量。致无穷极。如是仁者。如来法雨。则为一味。如来慧场。无所想念。显示菩萨。成致道法。见众生根。而为说经。如来之慧。悉为一等。圣道光明。等无差特。以故如来。兴出现耳。佛子。观此如来致于一解脱味。分别显现。无有限量不可思议清净之德。令众生类。悉睹知之。皆是大圣之所建立。又复欲令如来无所建立。而显现法未之有也。若使劝立化于一人。至于无上。则为如来。俱显德本。若能晓了如来之德。想念智慧。而逮及者未之有也。如来圣旨。超殊诸法。故为众生。分别显现。令入此义。使了亮法。不以厌足。如来无想。亦无所念。无所成就。亦不怀来。无所造作。亦无不作。彼无作者。无所从来。乃为兴显。是为八事。于是颂曰</p>
<p style="text-align: left">　　如莲华出生　　觉佛兴如斯</p>
<p style="text-align: left">　　诸天<a>欢喜</a>者　　曾见过去佛</p>
<p style="text-align: left">　　睹水之所在　　宫殿则清明</p>
<p style="text-align: left">　　今世不复久　　各当有国土</p>
<p style="text-align: left">　　佛真善光明　　斯为本瑞应</p>
<p style="text-align: left">　　菩萨之所念　　觉了靡不达</p>
<p style="text-align: left">　　其慧识清净　　身鲜洁无垢</p>
<p style="text-align: left">　　十力济蠕动　　念行诸佛法</p>
<p style="text-align: left">　　晓了世所有　　无量所造业</p>
<p style="text-align: left">　　犹在因地上　　地在于水表</p>
<p style="text-align: left">　　悉处于虚空　　此谓大宫殿</p>
<p style="text-align: left">　　两足及四足　　众生皆依仰</p>
<p style="text-align: left">　　人中尊如是　　已达为法王</p>
<p style="text-align: left">　　为一切无余　　众生皆戴赖</p>
<p style="text-align: left">　　睹见若闻者　　悉宗共侍之</p>
<p style="text-align: left">　　破坏爱欲尘　　群生所依业</p>
<p style="text-align: left">　　上至于梵天　　然及无边际</p>
<p style="text-align: left">　　孰为众生故　　而欲安黎庶</p>
<p style="text-align: left">　　不应光为迷　　而求于智慧</p>
<p style="text-align: left">　　无喻而为喻　　最胜以故见</p>
<p style="text-align: left">　　复次佛子。譬如空中而立四风。执持水种。何谓为四。住风起风御风坚周风。是为四。持虚空水。地在水上。不动不摇。是则名曰为地力矣。水在风上。风立于空。空无所住。以是之故。三千世界。而有处所。如是仁者。假使怀集。如来兴显。建立于世。无所挂碍。智慧之明。便有四部。无极慧场。执持一切众生德本。何谓为四。一时顺欢悦群黎慧场。二建立诸法因缘慧场。三护众德本所御慧场具足诸业。四住无漏界而睹慧场。是为四慧场。以此将育一切黎庶。其大慈者。度脱群萌。其大哀者。执师子吼。以能立此大慈大哀。分别众生诸所念趣。住权方便。建立慈行。是为绥怀如来兴显。又如来者。无所挂碍。圣达之明。悉无所住。是为九法。于是颂曰</p>
<p style="text-align: left">　　犹如虚空界　　而无有齐限</p>
<p style="text-align: left">　　受有色无色　　所苞无有量</p>
<p style="text-align: left">　　八维及上下　　佛土诸有身</p>
<p style="text-align: left">　　三界无有余　　是为虚空界</p>
<p style="text-align: left">　　诸胜身如是　　则普而示现</p>
<p style="text-align: left">　　观察诸法界　　有无之所处</p>
<p style="text-align: left">　　大圣之尊体　　一切无见者</p>
<p style="text-align: left">　　若睹诸导师　　随律蒙开化</p>
<p style="text-align: left">　　复次佛子。犹如三千世界。弥广无限。众生之类。有若干行。若有方便。不离虚空。或在水中。或在地上。或分陀利。不可计量。各行权便。或在诸天宫殿之中。自在天宫。或在虚空。因空自恣。如是仁者。假使如来。绥集显现。一切众生。见皆戴仰。若有觐者。欢喜踊跃随时自恣。则住觉力。继习禁戒。娱乐弘业。度世贤圣。自由神通。智慧无身。说无挂碍。圣达之门。修行此业。演说显耀。而自恣成。不失<a>报应</a>。讲务光辉。导利诸法。依由大化。无所忘失。是者名曰。绥集如来显现。一切众生而悉戴仰。是为十力法。斯为佛子。如来至真等正觉为诸菩萨兴显示现怀来讲法。有所归趣。不可限量。无有放逸。亦不调戏。其心<a>意识</a>。有所兴发。归于无身。自然如空。了解众生。则为自然。不计吾我。非有崖底。一切佛土。则无有土。诸土尽空。归无退还而不断绝。当来之际至无欢豫如来圣慧无有[番*去]党。归于无二。有形无形。有为无为。诸法平等。假使通达一切众生遵修大猷自恣之业。乃是往古之所劝助。则能具足斯奇雅矣。是为佛子。无限言辞之徒类也。所言徒类。怀集如来兴显大道。于是颂曰</p>
<p style="text-align: left">　　一切诸众生　　依怙于佛土</p>
<p style="text-align: left">　　悉因虚空界　　则顺随法教</p>
<p style="text-align: left">　　或水中平地　　若于诸天宫</p>
<p style="text-align: left">　　鬼神及龙王　　皆为依仰之</p>
<p style="text-align: left">　　空无有斯念　　今吾何所造</p>
<p style="text-align: left">　　已为何所失　　为谁现造义</p>
<p style="text-align: left">　　人中上如是　　身显诸缘便</p>
<p style="text-align: left">　　随一切十方　　而造若干行</p>
<p style="text-align: left">　　戒禁自娱乐　　弘业度世圣</p>
<p style="text-align: left">　　以神通慧明　　为益谁利义</p>
<p style="text-align: left">　　顺示清白法　　了无有诸身</p>
<p style="text-align: left">　　未曾兴想念　　为益谁利义</p>
<p style="text-align: left">　　佛说如来兴显经卷第一</p>
<p style="text-align: left">　　佛说如来兴显经卷第二</p>
<p style="text-align: left">　　西晋月氏三藏竺法护译</p>
<p style="text-align: left">　　何谓佛子。诸菩萨众。觐见如来。至无限量。菩萨设若亲近如来。则为归道。所以者何。无所见者。为见如来。见如来者。则为一法身。以一法身。若一慈心向于一人。则为普及一切群萌。多所将养。如虚空界。无所不苞。无所不入。或至一切有色无色。有形无形。有处无处。亦无所至。亦无有来。则无有身。以无身故。无所不周。佛身如是。普入一切。群萌之类。悉于诸法。一切佛土。靡所不遍。亦无所去。亦无所从来。所以者何。用无身故。如来身者。欲以开化众生之故。因现身耳。是为佛子。菩萨入于第一之门归趣兴显。则谓如来</p>
<p style="text-align: left">　　复次佛子。譬如虚空无色无见。无有形类。而不可睹。因分别知。众生之类其所苞褁。广普弥远不以逼迫。空亦无想念。如是若见如来之身。普照世间。及度世事。因别罪福。如来不来。亦无所去。无所挂碍。亦不可得。所以者何。大圣光明。蠲除一切八十颠倒。是为第二所入之门。于是颂曰</p>
<p style="text-align: left">　　因发起驰逸　　则尽威光焰</p>
<p style="text-align: left">　　悉见于众生　　增损诸因缘</p>
<p style="text-align: left">　　如空无形色　　如来亦如是</p>
<p style="text-align: left">　　以一等法身　　救脱众生类</p>
<p style="text-align: left">　　最胜适出现　　化一切冥者</p>
<p style="text-align: left">　　渐渐观察谊　　兴盛遇佛道</p>
<p style="text-align: left">　　道德甚弘广　　照曜三千界</p>
<p style="text-align: left">　　度脱<a>生死</a>难　　心悉无想念</p>
<p style="text-align: left">　　人尊无等伦　　示现于增损</p>
<p style="text-align: left">　　若有训己者　　逮得于缘觉</p>
<p style="text-align: left">　　一切众生知　　亲近人中圣</p>
<p style="text-align: left">　　譬如大梵志　　自处清明宫</p>
<p style="text-align: left">　　复次佛子。日之光明。照阎浮提。众生之类。蒙恩无限。而仰得活。辉耀无量。犹如流水出于山川。生长百谷。衣服之具。其有窈冥不明之处。亦复赖之。蜎蜚蠕动。牛马骡驴。亦复由之。所欲读说。溪谷树木。及诸药草。悉亦因之。诤讼虚无。悉得决了。空中游行众生之类。悉复怙之。江河浴池。泉源流水。亦复恃之。莲华开披。郡国县邑。州域大邦。悉得其明。展转睹见若干形色。游于田野草苗之中。陆地之人。水中品类。悉复仰之。各各修治<a>生活</a>之业。有所兴造。便能究竟。所以者何。日之光明。宫殿所照不可限量。<a>饶益</a>众生。道德如日。群萌若觐如来身。闻其音声。致无央数不可称限方便之缘。而依得安。回恶就善功德之法。蠲除愚戆。灭众冥事。兴隆道慧。巍巍晖曜。其大慈者。普护众生。其大哀者。救脱黎庶。归趣诸法。长育成就三十七品道之力也。殖种信净。犹如浊水。而致清澄。所睹不虚。不失报应有色无色生没之事。悉见睹之无所伤害。道慧光明。令诸众生。不失德本。为众之首。菩萨大士。犹如莲华。劝化布施一切诸行因缘之便。而为最上。所以者何。圣之道场而无涯底。如来奋震。无量慧光。无限圣场。亦复若斯。是为第三所入之门。于是颂曰</p>
<p style="text-align: left">　　譬如日宫殿　　悉照阎浮提</p>
<p style="text-align: left">　　于空而垂光　　除闇无蔽碍</p>
<p style="text-align: left">　　本无无处所　　因地生莲华</p>
<p style="text-align: left">　　众人而依怙　　若干之土地</p>
<p style="text-align: left">　　胜日亦如是　　众生悉恃仰</p>
<p style="text-align: left">　　诸天世人民　　善修于德本</p>
<p style="text-align: left">　　降伏于无极　　逮致法光明</p>
<p style="text-align: left">　　得见人中圣　　因成于三乘</p>
<p style="text-align: left">　　复次佛子。譬如彼一日之宫殿。照大石帝须弥山王。次复照于诸余大山。次照黑山。后乃照陵阜丘垤。及地处所。此阎浮提人所游居。光明随地。其日宫光。无有想念。言当先照于宝山王。又日演晖。等无差别。是其土地。处所高卑。非日光明而有殊特。不念先后。如来若此。等游无量忠<a>正法</a>界巍巍道场。则演出于无损光晖。以斯慧明。普有所照。其前云大。帝石山须弥王者。而先遇光。则谓趣于诸大正士。以法光明而为示现。开化度之。然次乃示声闻缘觉之所慕慧。众生发志。建立德本。然后化于不善之党。稍渐教于一切黎庶。长处邪见。悉皆遭蒙如来之光。已蒙光明。便得受决于当来世。得值如来日之慧晖。令无思想。成诸德本。如其志愿。逮智慧耀。是为第四所入之门。于是颂曰</p>
<p style="text-align: left">　　如斯日之曜　　不离诸有形</p>
<p style="text-align: left">　　又及诸天众　　亦皆得依倚</p>
<p style="text-align: left">　　犹如诸江河　　饶益于众人</p>
<p style="text-align: left">　　安住光如是　　众生悉戴仰</p>
<p style="text-align: left">　　其离笃信者　　不见佛日光</p>
<p style="text-align: left">　　何所佛差特　　斯等亦蒙赖</p>
<p style="text-align: left">　　若有闻名者　　遭遇胜光明</p>
<p style="text-align: left">　　缘是渐获进　　至于成佛道</p>
<p style="text-align: left">　　复次佛子。如日宫殿。其生盲者。不见威光。虽无眼目不知昼夜。续因其明。得生活业饮食之具。如是众生。亡失本净。见佛不信无极道光。则谓生盲。虽不睹见。如来慧光。纵使如此。续当蒙于大圣日照。如是比类。微妙弘明。晖曜神通。照其身形。为设瑞应。于当来蠲除爱欲尘劳之行。是为第五所入之门。于是颂曰</p>
<p style="text-align: left">　　如日照天下　　生盲不能见</p>
<p style="text-align: left">　　虽不别昼夜　　续蒙其晖曜</p>
<p style="text-align: left">　　众生失本净　　不信如来慧</p>
<p style="text-align: left">　　佛恩慈广大　　续当蒙得度</p>
<p style="text-align: left">　　复次佛子。譬如月殿造立现四未曾有法。何谓四。照诸窈冥。在于众星。而常弘明。其亡道者。指示处所。普游天下。有所容受。已见月光。众生戴仰。立随方面。有所游出。不怀狐疑。是为四。如是如来之身。有四难及。自昔未有。示现叵逮。非人所见。何等四。普现一切学与不学。缘觉之乘。所誓愿者。从其信乐。如示现之。限碍之事。寿命之节。其损耗者。为示长益。如来道场。不增不减。咸见一切诸佛世界。众生之类。所可造念。随力信乐。应为道器。因何光明。则为一切群萌品类。而见瞻戴。观于佛身。皆蒙曜晖。又如来身。无有想念。便能逮得无所著心。是为第六所入之门。于是颂曰</p>
<p style="text-align: left">　　其月光明照　　神围须弥山</p>
<p style="text-align: left">　　光乃至诸山　　然后至丘岸</p>
<p style="text-align: left">　　次照于高土　　乃至于平地</p>
<p style="text-align: left">　　渐曜诸卑下　　所有诸土地</p>
<p style="text-align: left">　　安住光先照　　诸菩萨身形</p>
<p style="text-align: left">　　然后奋晖曜　　缘觉之所行</p>
<p style="text-align: left">　　尔乃照自在　　次照学不学</p>
<p style="text-align: left">　　乃照众无余　　佛道无想念</p>
<p style="text-align: left">　　复次佛子。如大梵天。名曰三千。悉现身三千世界。靡不周遍。亦不分身。群生品类。敢有形者。随其色貌。皆现其前无不见像。如来至真。亦复如是。未曾分身。无若干体。普诸世界。随诸黎庶。志性形体。所可信乐。而示现之。大圣身心。亦无想念。是为第七所入之门。于是颂曰</p>
<p style="text-align: left">　　梵天名三千　　悉遍自现形</p>
<p style="text-align: left">　　于众势各尊　　自在无不睹</p>
<p style="text-align: left">　　又斯梵天者　　而不分其体</p>
<p style="text-align: left">　　诸法之导师　　自在亦如是</p>
<p style="text-align: left">　　佛身普示现　　在十方世界</p>
<p style="text-align: left">　　其像无限量　　亦不分别体</p>
<p style="text-align: left">　　一切人各念　　今现在我前</p>
<p style="text-align: left">　　悉睹佛面像　　闻所讲<a>说法</a></p>
<p style="text-align: left">　　复次佛子。如大医王。皆知诸药。分别好丑所入分部。晓练群籍经典术咒。其阎浮提一切众药。人不识知。谓不中用。医药本德及医咒力。表示群黎。适见此医。病皆除愈悉得安隐。又是其医。非力所造。现在得立。心自念言。此诸民人。将失救护。若没之后。得无孤茕。鄙宁可设权善方便。而为示现。采集众药。以自涂体。承己术力。已合诸药。示如寿终。其身不坏。亦不枯朽。亦不毁碎。往来周旋。坐起经行。皆为变现。医药所当。而疗除众生之病。闻见其音。亦得安隐。终始无异。如来亦然。则为无上医王。晓了疗治一切众生尘劳之病。亿百千姟诸劫之数。造设医药。普归一切智度无极。方便善学道术法药。皆是往古为菩萨时。所建奉行。智慧善权术咒食药。威势之力。住当来际如是无限。处于众生。为兴救护。疗治群萌诸疹疾也。斯则无身。无有事业。其身清净。一切众生。适睹见之。爱欲劳病悉为除愈。虽不信者续而得安。一切佛事未曾断绝。是为第八所入之门。于是颂曰</p>
<p style="text-align: left">　　犹如假有医　　皆学诸方术</p>
<p style="text-align: left">　　其见此师者　　众病悉消除</p>
<p style="text-align: left">　　如人病困厄　　赍药欲往疗</p>
<p style="text-align: left">　　则已涂己体　　现一切威仪</p>
<p style="text-align: left">　　人中尊如是　　医王无限量</p>
<p style="text-align: left">　　显扬于圣智　　善学慧医术</p>
<p style="text-align: left">　　往本宿所行　　故现尊圣身</p>
<p style="text-align: left">　　众人得睹见　　除欲病无余</p>
<p style="text-align: left">　　复次佛子。如巨海中。有大宝珠琉璃之藏。名曰等演诸光。其有见此大宝珠曜。若遭斯珠。形像颜貌。皆变如琉璃藏。设人睹见大宝珠色。眼即清净。普获安隐。乃至大珠光明威神。宫殿咸照。群萌蒙光。而永无患。如大宝珠。名曰安众。所处年岁。若放雨时。众生即悉而得安隐。休息诸[病-丙+(止/(止*止))]。如来影曜亦复如是。为大珍宝一切福会无极慧藏。假使众生。遭遇如来圣慧光明。皆获一类。升于正真道宝形像。若觐如来。则逮五眼。值大圣光。一切贫匮。则获法珍。便得丰饶无极之财。乃至道安如来之安。佛子且观正觉威容。无所演说。而普化益。开导群黎。是为第九所入之门。于是颂曰</p>
<p style="text-align: left">　　譬如无琦珍　　诣海深求宝</p>
<p style="text-align: left">　　致一切明珠　　其光照周普</p>
<p style="text-align: left">　　若人遭斯珠　　便得致自然</p>
<p style="text-align: left">　　其有目睹者　　寻获清净眼</p>
<p style="text-align: left">　　胜宝亦如是　　演出慧光明</p>
<p style="text-align: left">　　若人遭此晖　　则致佛容貌</p>
<p style="text-align: left">　　若观察最胜　　即获成五眼</p>
<p style="text-align: left">　　蠲去诸尘冥　　便住佛道地</p>
<p style="text-align: left">　　复次佛子。有大宝珠。名一切净念藏王。其大宝珠。功德威神。非十非千。而合集致。又彼大珠。所可着处。斯处众生。普无诸病。亦无众患。设令群黎。从摩尼宝。所念誓愿。悉令具足。如意皆获。又彼宝珠。则不照及。无德本者。一切净念藏王珠者。则谓如来。悦可一切众生品类。至真正觉。所示现身。三昧定者。嗟叹称誉。诸声闻众。一切众生。在彼生死。于五苦中。得越殊特。而度终始。又彼佛子。如来之身。无前无后。一切世界。受形众生。宿有福者。悉为一心。而无乱志。遵修<a>正念</a>。纯淑诸行。精进至向。于如来尊。悉获法愿。而皆具足。其罪重者。无有德本。不能睹见如来光明。则建立之。使蒙劝化。示其德本。是为第十所入之门。为菩萨行。至真正觉。入近如来。而至无量心之所念。其罔普周一切十方。行无挂碍。又法界者。观于诸界。不住本际。又如来者。无起无灭。咸等三世。于一切想而无所想。导利群萌。当来心际。入于此道。令无有余。周满一切诸佛世界。具足法身一切如来。悉为一净。于是颂曰</p>
<p style="text-align: left">　　譬若如意珠　　能与一切愿</p>
<p style="text-align: left">　　设有所求者　　则获如所志</p>
<p style="text-align: left">　　其无功德者　　斯等不见宝</p>
<p style="text-align: left">　　又其尊妙珠　　永无吝惜想</p>
<p style="text-align: left">　　安住身如此　　惠施一切愿</p>
<p style="text-align: left">　　若睹有所游　　如志悉逮成</p>
<p style="text-align: left">　　其怀凶危心　　此人不见佛</p>
<p style="text-align: left">　　如来无吝想　　亦无有贪嫉</p>
<p style="text-align: left">　　佛告普贤菩萨。何谓佛子。菩萨顺从如来之音。而等游达宣正觉声。不可限量众响言辞。则从众生心意所好。而为说法。至令众会各得所乐。如其志操而现化之。从心所念随时而入。不失三昧。不终不没。不起不灭。又而察之犹若呼响。悉无有主。亦无有我。众生罪福。所积行故。违失深妙。便有归趣。遐邈难济。兴不洁净。分别法界。故随无断。不舍坏法故。无嗔无恚。无没究竟。所缘住故。亦无有主。亦无不主。亦无教化。亦无不教。斯则为随如来音响。所以者何。譬如世遭大灾变时。即有自然四大音声。乃得知法而无有主。则无贪业。何谓为四。世灾变起。有一大音。自然而出。诸贤且听。一禅为安。第一禅者。离爱恚患。度于欲界。已得超越而致自然。于是众生。闻斯音声。成第一禅。度于欲界。即生梵天。适逮法已。闻于二音。诸贤且听。二禅安隐。则无想行。超度梵天而得自在。于时众生。闻斯二声。则行二禅无想无行。其内为寂。心无所著。成第二禅。即得生于光音天上。适逮法已。闻于三音。诸贤且听。三禅最安。离喜所欲。于心寂定。内无所念。第三禅者。随圣所教。度光音天。于时众生。闻斯三声。超光音天。生离果天。这生天上。这逮法已。闻于四音。诸贤且听。四禅寂然。除苦去安。忧戚喜欢。无苦无乐。清净具足。为第四禅。度离果天。于时众生。闻斯四声。舍离果天。超生清净难及天上。是为佛子。世灾变时。闻四大音。而致弘典自然之声则无部主。大圣之德巍巍无量。自然音声微妙柔软。播越远震。如是无主。亦无所造。无应不应。无举无下。若有欲逮如来法者。则有自然四大音声四大言教。何等四。一声出曰不造德者。皆为苦患。<a>地狱</a>饿鬼畜生三趣。计吾我人。言是我所。贪着所有一切万物。亦复为苦。设殖德本。生<a>天人</a>间。受贤圣教。弃八无闲。所生艰难。奉行十善。诸厄乃除。常值佛法。二声出曰诸贤且听。万物皆苦。烧炙然炽。转相逼迫。思想众患。身则无常别离之法。无形寂灭。不志利养。便无然炽。寻离众难。于时众人。闻此声已。奉持宣行。稍渐精进。得声闻乘。以忍度岸。三声出曰过于<a>罗汉</a>。则有微妙所乐之乘。名曰缘觉。无有师主。而<a>自觉</a>了。于是诸人。闻斯音已。信乐微进逮。缘觉乘。四声出曰。过于声闻缘觉之地。而有大乘菩萨所行。所苞含桴栰回御洪舟。济于彼岸。不断道心。所度无极。将护终始众生患厌。而现有声闻缘觉。其大乘者。为最尊乘为极殊特乘。一切众生。所戴仰乘。信乐超绝。正真乘者。闻此声已。斯等诸根。明达往古宿殖德本。如来至真威神圣旨之所建立。令其志性。含弘光大。自在至诚则发道意。其音说曰。诸如来者。无身<a>无心</a>。亦无所演。无所开化。而令众生。如得蒙安。是为佛子。第一缘事。为诸菩萨。而得顺从如来之音。于是颂曰</p>
<p style="text-align: left">　　如四无量音　　普宣于世间</p>
<p style="text-align: left">　　众生界清净　　本出虚无际</p>
<p style="text-align: left">　　则有四智慧　　寂然安隐禅</p>
<p style="text-align: left">　　众人闻斯响　　便弃捐欲界</p>
<p style="text-align: left">　　十力亦如是　　普周于法界</p>
<p style="text-align: left">　　为众生之故　　畅演无量音</p>
<p style="text-align: left">　　其有致斯印　　则超有为相</p>
<p style="text-align: left">　　安住之音响　　未曾有疑想</p>
<p style="text-align: left">　　复次佛子。譬如深山岩石之间。因对有声。世假如是。记是方俗。言而无有。身亦无有。见则因呼。对而有声矣。一切音声。言语所由。皆缘对耳。诚谛计之。永无想念。如是仁者。如来音声。无有言教。亦无所处。众生之类。心怀念道。因缘出意。究理音声。亦无有响。亦不可得。是为佛子。第二缘事。为诸菩萨。而得顺从如来之音。于是颂曰</p>
<p style="text-align: left">　　犹如深山中　　因缘而有响</p>
<p style="text-align: left">　　从众人所呼　　寻报一切音</p>
<p style="text-align: left">　　佛劝化群萌　　以音令开达</p>
<p style="text-align: left">　　虽有言辞说　　未曾有疑想</p>
<p style="text-align: left">　　十力之音响　　法界无著念</p>
<p style="text-align: left">　　分别开导人　　制化诸根原</p>
<p style="text-align: left">　　诸微细众生　　令其可意悦</p>
<p style="text-align: left">　　有诸十力者　　不怀忘想求</p>
<p style="text-align: left">　　复次佛子。如大雷震出音声时。名曰诸天诚谛之法。假使诸天。游行放逸。应时虚空。畅法雷震。一切爱欲。皆归无常。苦恼诳惑。须臾间耳。愚騃所习。觉无放逸。勿务驰骋。若自放恣。<a>当归</a>恶趣。无得迷谬。放逸诸天。闻斯言教。寻则愁戚。各各弃舍爱欲之乐。诣天王宫。乐于天王无尽之典。遵奉法行。且观其法雷震之音。而可自然。亦无别异。为诸天人众。而兴因缘。欲建立众生之故。而有此音。如来音声。亦复如此。则不可得。随人所行。而加演畅大法之音。亦无贪爱无业之音。无放逸音。无常苦空非身之音。皆告法界。悉逮无余。普周众生。随其所乐。而劝化之。便得悦可。导以三乘。各令得所。已无有量自在之慧。菩萨所行。令咸游入不可思议。又如来者。慧无财业。亦无处所。而以诱引。宣告一切。闻此声已。不可计会。众生品类。精进奉行。于是德本。或求声闻缘觉之乘。或志无上无极大乘。又佛道音。普于一切。无所猗着。亦无言说。是为第三为诸菩萨而得顺从如来之音。于是颂曰</p>
<p style="text-align: left">　　假使天放逸　　自然有雷震</p>
<p style="text-align: left">　　发明于诸法　　令乐于道义</p>
<p style="text-align: left">　　则于虚空中　　宣扬说法音</p>
<p style="text-align: left">　　诸天闻此声　　便改不驰骋</p>
<p style="text-align: left">　　十力亦如是　　雷震演法雨</p>
<p style="text-align: left">　　流溢于十方　　导利诸众生</p>
<p style="text-align: left">　　具足胜言说　　以开化他人</p>
<p style="text-align: left">　　闻此音响已　　黎庶成佛道</p>
<p style="text-align: left">　　复次佛子。喻有天子。名曰自在。又名善门。所向瞻望。则诸玉女。有百千品。而来集会。鼓作琴瑟。歌颂应弦。节奏若干。且观伎乐。调发妙曲。如来若此。则以一音。随群生心。依本志性情所慕乐。无量之行因其所信。各各现教。令得开解。是为第四为诸菩萨。而得顺从如来之音。于是颂曰</p>
<p style="text-align: left">　　犹如魔自恣　　兴造天伎乐</p>
<p style="text-align: left">　　玉女之姿颜　　节奏互相和</p>
<p style="text-align: left">　　一心而歌颂　　齐音发妙曲</p>
<p style="text-align: left">　　具足亿百千　　种种之新声</p>
<p style="text-align: left">　　诸十力若兹　　常演一声诏</p>
<p style="text-align: left">　　则以权方便　　音气畅群萌</p>
<p style="text-align: left">　　黎庶随信乐　　若得闻言教</p>
<p style="text-align: left">　　这听尘劳断　　其音无想念</p>
<p style="text-align: left">　　复次佛子。犹如大梵处于天宫。发意之顷。敕诫之音。扬溢于外。众会之表。令诸梵天梵身天子。敬奉音诏。如是仁者。如来正觉演出无上微妙佛音。普告一切众会。仪默于内。声达十方。开度群萌。使至道场。如来等哀。无吝众生。众生诸根。不纯不寂。见闻法化而不爱者。一切悉得。普集道场。各心念言。今者如来。而独为我。演法音声。又如来音声。亦无所御。而造成立所当教化。是为第五为诸菩萨而得顺从如来之音。于是颂曰</p>
<p style="text-align: left">　　假使逮尊处　　梵天之床座</p>
<p style="text-align: left">　　则以一言诏　　悦可梵天心</p>
<p style="text-align: left">　　其梵天之响　　不超逸于外</p>
<p style="text-align: left">　　悉知一切心　　及来众会意</p>
<p style="text-align: left">　　谓十力之德　　净处于佛坐</p>
<p style="text-align: left">　　则畅一音响　　普遍于法界</p>
<p style="text-align: left">　　不佹戾众会　　亦不怀贪吝</p>
<p style="text-align: left">　　其不笃信者　　不闻佛音响</p>
<p style="text-align: left">　　复次佛子。犹计如水一切同等。以为一味。若随器中。为若干变。又分别知。诸味各异。法教若斯。如来道教。为一味者。谓解脱味。众生之心。志性各异。谓为正觉。所说不同。如来音声。无有想念。是为第六为诸菩萨而得顺从如来之音。于是颂曰</p>
<p style="text-align: left">　　犹如计诸水　　一切雨自然</p>
<p style="text-align: left">　　味等均清净　　无秽八种甘</p>
<p style="text-align: left">　　诸佛子如是　　晓了众生音</p>
<p style="text-align: left">　　若志念一味　　得佛自然道</p>
<p style="text-align: left">　　遭遇因缘故　　随地各差别</p>
<p style="text-align: left">　　其器各各异　　令水永不同</p>
<p style="text-align: left">　　一切诸群类　　众生行各异</p>
<p style="text-align: left">　　随心闻佛音　　所听故不同</p>
<p style="text-align: left">　　复次佛子。如阿耨达大龙王者。若欲雨时。阴云普遍于阎浮提。然后降雨。长育百谷众药树木。竹芦丛林。皆得茂盛。华实充满。诸河源流。悉从无焚龙王身出。令无数物难计众类。致得滋益。如是仁者。如来普于一切世界。周遍无余。大哀优渥。而澍<a>甘露</a>大法之雨。悦可众生。长茂功德。具足备悉十方诸乘。如来之音不从内出。亦不从外。如是无量不可计人。群萌品类。而荷戴仰。是为第七为诸菩萨而得顺从如来之音。于是颂曰</p>
<p style="text-align: left">　　如众水流行　　周于阎浮提</p>
<p style="text-align: left">　　无所不通彻　　普润于大地</p>
<p style="text-align: left">　　山陵草众木　　五谷依因生</p>
<p style="text-align: left">　　有察其水者　　所至无想念</p>
<p style="text-align: left">　　世尊亦如是　　宣扬诸法界</p>
<p style="text-align: left">　　布演正法雨　　众满于众生</p>
<p style="text-align: left">　　长育百千善　　灭除诸尘劳</p>
<p style="text-align: left">　　已晓了佛言　　于外不驰骋</p>
<p style="text-align: left">　　复次佛子。如摩奈斯大龙王。假使兴大阴雨时。先贮集云。遍诸天宫。靡不周接。或不演降雨之一渧。观察众人农业普备。然后乃雨。所以者何。不欲烦恼众生之故。心念大龙。设而七日。徐详而下。则放微渧咸周土田。多所滋茂。如是仁者。如来至真。为大法王。兴法重阴。开化众生。若有所道。雨甘露味。为纯淑类。然后乃演无极道化。雨于法泽畅深奥典。不令众生怀恐惧心。宣于无上诸通慧味。多所充满。使得成就。是为第八为诸菩萨而得顺从如来之音。于是颂曰</p>
<p style="text-align: left">　　犹如有贤龙　　名曰摩那斯</p>
<p style="text-align: left">　　则雨周七日　　徐泽无所伤</p>
<p style="text-align: left">　　斯龙所以来　　欲成众生业</p>
<p style="text-align: left">　　然后设愍伤　　安隐降澍雨</p>
<p style="text-align: left">　　十力因黎庶　　云集布法阴</p>
<p style="text-align: left">　　欲化众生故　　显示第一义</p>
<p style="text-align: left">　　从其人之器　　宣奥之法音</p>
<p style="text-align: left">　　闻诏不恐懅　　则入于佛慧</p>
<p style="text-align: left">　　复次佛子。譬巨海中。有大龙王。名大严净。一念之顷。便能演出十品之雨。不可计限百千之类。莫不沾洽。雨无想念。又其龙王。无异想念雨之自然。百千众品。而令差别。如是仁者。如来至真。假使欲演法音雨时。发念之顷。分别十法了其所归。宣法光曜。出百种音。或复显畅八万四千众生之行。现八万四千所入之响。至于无量亿百千姟言声之说。悦于无限众生之心。道教法音。亦无想念。而则裂解一切根原。如来之法。若慈无极若干种变。善妙清净。巍巍如是也。是为第九为诸菩萨而得顺从如来之音。于是颂曰</p>
<p style="text-align: left">　　犹如大严净　　龙王之嫡子</p>
<p style="text-align: left">　　而先设云集　　然后乃降雨</p>
<p style="text-align: left">　　佛道则自然　　而主有所度</p>
<p style="text-align: left">　　口出十种音　　二十或至百</p>
<p style="text-align: left">　　或复至百千　　法泽无限量</p>
<p style="text-align: left">　　所尊无所畅　　不毁坏法界</p>
<p style="text-align: left">　　自恣之龙王　　一切龙中尊</p>
<p style="text-align: left">　　荫雨且普达　　周遍四方域</p>
<p style="text-align: left">　　润一切有形　　堕雨若干品</p>
<p style="text-align: left">　　其海所有水　　无有若干种</p>
<p style="text-align: left">　　世尊亦如是　　道教等一品</p>
<p style="text-align: left">　　行者心各异　　所获故不同</p>
<p style="text-align: left">　　复次佛子。海大龙王。欲兴无极感动变时。必安众生。令怀欣踊。雨四天下。周遍大地。上达自在清明天宫。云布覆荫若干品类。又众云同。现如是像。种种别异。或紫金色。或复黄色。或琉璃色。或白银色。或水精色。或赤珠色。或马瑙光。或车[(王*巨)/木]光。或首陀光。如是杂逮。大阴所覆。普遍四嵎及四天下。又其水者。无有别异。而云雾布若干种像。变出电已。畅大雷音。从其群萌所欲乐雨。或出玉女倡乐之音。或天琴瑟众伎箫和。或以若干龙妃乐音。或揵沓惒妃乐音。或阿须伦偶乐音。或以土地所出音。或以海中雷震伎乐音。或以鹿王鸣呦音。或以无坏鸟乐音。或若干种万舞之伎。其巨云阴之所覆盖。如是色像。时节大悦。自然龙风。普有所吹。假其风出。云雾安详。先放微渧。后散大雨。上达自在清明之天。下遍地上。虚空天宫。靡所不接。雨于大海。莫所破坏。又至自在诸天游居。玉女伎。名欢乐。雨诸舞乐。至其不乐慢天。雨诸如意珠。于兜术天。雨珠璎饰于盐天上。雨若干种华。忉利天上。雨软名香。四天王上。雨好衣服。于郁单曰。雨微妙华。于大龙王宫。雨超等光赤明真珠。为阿须伦。雨于兵仗。名坏怨敌。如是比像。周于四方四天下域。诸天宫殿。所雨弥漫。不可计会。海大龙王。无所吝惜。亦无悭嫉。又诸众生。所殖德本。各各别异。而不一等。自然变为差特之雨。如是佛子。如来至真。以无上慧。为大法王。常显法乐。而以自娱。寂然无以普布法界。法身阴云。靡不周遍。因其众生所信乐者。而示现之。或为众生。颁宣畅示最正觉身。而兴法雨。现变<a>化身</a>。放法云雨。现建立身。而降法雨。现色像身。若干品雨。现功德身。而演云雨。或复示现慧身云雨。或复随俗。示现其身。有十种力。或复现身。四无所畏。自然为显无所损乏。或现法界而无身形。是为大圣法身阴雨。普遍世界。随其音声之所信乐。而为众生演其耀光。除诸垢浊。斯光名曰平等晖曜。或复名曰无量光明。或名普世。或名佛所建立秘奥之藏。或复名曰光照于世。或复名曰无尽之行入总持门。或复名曰其意不乱。或复名曰其心无侣。或复名曰游步所入。或复光明。名曰悦可众愿。如是比像。法雨所闻。雷震之响。至于正觉。晓了佛道。若净逮闻平等雷震。寻则畅达离垢之印。三昧雷震自然之声。一切诸法自在三昧。金刚场三昧。须弥幢幡三昧。日定光三昧。巨海印三昧。可众庶心三昧。无尽响解脱无嗔三昧。无所志乐三昧。常愍无失三昧。假使扬声。各令闻此佛法之音。是如来身。而演甘露。出于无数法音云雨。所闻讲法。游无等侣。悦可众生。是为正觉一切智门不可思议。悦群萌心。悉得其时。名曰晓了弘慧道场成就往古无垢方便。大慈大悲。究竟无逸。兴隆道化。斯则所遵一切菩萨。定厥身心。然后乃演大法之雨。是为佛子。若兹色像显大法雨愍哀之雨不可议雨。平等之觉。导诸群生。开化身心。如来至真。畅不可畅。无极甘露。若诣佛树道场之时。为诸菩萨。宣大法雨。名法界无所破坏。最究兴成阿维颜地。又名如来秘藏菩萨所乐大法之雨。成诸菩萨一生补处。有大法雨名严净饰普令群生。无所违失。不废菩萨。如来之地有大法雨。名曰庄校道自严饰。合逮法忍诸菩萨等。合集宝慧。有菩萨行。名善化。无所断截。而阐法雨。行成菩萨。名无慢门。入深奥门。行不懈厌。又有法雨。令初发菩萨意者。遵无上道。名如来行。大慈大哀。将济群生。兴发法雨。<a>化缘</a>觉乘。信乐中行。为众现说<a>十二因缘</a>之所。或超有解脱果。名入普至际诸见事。而演法雨。开声闻乘。众生信乐。以圣达刀。截割一切尘劳之垢。有智慧剑。而布法雨。名欣灭诸害。为众邪见不可了者。积累德本。而雨诸法。闻音斯名十法畅显法雨。悉得充满。周于一切。随其信乐。应得解脱。如来则为演大法雨。普遍法界。靡所不达。大圣未曾吝惜于法。从其众生纯熟之行。而因根源精进若干。现于法雨。是为佛子诸菩萨行第十之事</p>
<p style="text-align: left">　　犹如云雾集　　四方而风起</p>
<p style="text-align: left">　　超过以时雨　　及水之所流</p>
<p style="text-align: left">　　菩萨分别说　　黎庶之德本</p>
<p style="text-align: left">　　故今现在世　　立此三千界</p>
<p style="text-align: left">　　诸十力如是　　善修慧为风</p>
<p style="text-align: left">　　因缘澍法雨　　志性甚清净</p>
<p style="text-align: left">　　察众生无等　　劝助以清净</p>
<p style="text-align: left">　　所谓诸十力　　导师因开化</p>
<p style="text-align: left">　　上于虚空中　　云集而降雨</p>
<p style="text-align: left">　　无有而堪任　　执持所雨水</p>
<p style="text-align: left">　　唯世遭灾变　　乃能堪受耳</p>
<p style="text-align: left">　　言辞谛无著　　身界为广普</p>
<p style="text-align: left">　　诸十力如是　　自然无所有</p>
<p style="text-align: left">　　大圣有所说　　法界之言辞</p>
<p style="text-align: left">　　而雨法教化　　所润不可限</p>
<p style="text-align: left">　　无能堪任持　　唯有法净志</p>
<p style="text-align: left">　　未曾有斯念　　去来之所由</p>
<p style="text-align: left">　　亦复无所造　　永无所遭遇</p>
<p style="text-align: left">　　犹如虚空中　　云雾而致雨</p>
<p style="text-align: left">　　但假名法耳　　自然而无化</p>
<p style="text-align: left">　　诸十力如是　　法雨无所有</p>
<p style="text-align: left">　　亦无有来者　　未曾见往者</p>
<p style="text-align: left">　　尽菩萨威神　　而兴造斯行</p>
<p style="text-align: left">　　觉了法幻变　　获世而放雨</p>
<p style="text-align: left">　　众生无所行　　则无有三界</p>
<p style="text-align: left">　　犹如自然荫　　而降随水渧</p>
<p style="text-align: left">　　唯有尊自在　　三千之教名</p>
<p style="text-align: left">　　造立得自由　　斯本福果报</p>
<p style="text-align: left">　　安行雨若斯　　遍佛土无余</p>
<p style="text-align: left">　　思念及限量　　无能计数者</p>
<p style="text-align: left">　　其于众生上　　一切世间尊</p>
<p style="text-align: left">　　斯而思惟雨　　道宝为手掌</p>
<p style="text-align: left">　　寂灭应澹泊　　自然得解达</p>
<p style="text-align: left">　　又断除余事　　所起诸阴盖</p>
<p style="text-align: left">　　弃捐斯众瑕　　长益道宝行</p>
<p style="text-align: left">　　品任三千界　　悉晓了一切</p>
<p style="text-align: left">　　十力之所由　　灭尽尘劳欲</p>
<p style="text-align: left">　　思惟念自然　　姟德不可量</p>
<p style="text-align: left">　　又复断绝去　　一切诸邪见</p>
<p style="text-align: left">　　分别志性行　　最胜宝为富</p>
<p style="text-align: left">　　一味而真谛　　犹空中放雨</p>
<p style="text-align: left">　　所雨无有际　　散渧各有处</p>
<p style="text-align: left">　　又计其水者　　无应不应想</p>
<p style="text-align: left">　　众人怀欢喜　　犹因生诸法</p>
<p style="text-align: left">　　又复其法者　　不起一不多</p>
<p style="text-align: left">　　其无本味等　　无应不应想</p>
<p style="text-align: left">　　至于无边际　　成佛及圣众</p>
<p style="text-align: left">　　斯等为受持　　如是之像法</p>
<p style="text-align: left">　　佛言。以十名德。于如来之音。入无限量。何谓十。游入虚空。则无限量。普至诸法一切境界。而无限量。游入无余。分别晓了众生之界。而无限量。游入一切悦黎庶心。罪福所趣而无限量。游入因缘报应萌类。去尘劳结。慧无限量。游入究竟寂然澹泊无生之音。而无限量。随众所乐。而开化之。入于脱心。而无限量。顺解脱味。游入三界。无有边际。而无限量。处于无底。得无境界。游入慧行。而无限量。选诸法要。诸佛境界。不复回还而无限量。入于如来。顺法不奏。而无限量。如是。贤目菩萨。为不可计。群生言响。畅如来音。于是颂曰</p>
<p style="text-align: left">　　以十德之事　　入佛无量慧</p>
<p style="text-align: left">　　至一切诸法　　境界无齐限</p>
<p style="text-align: left">　　大道亦如是　　巍巍无能思</p>
<p style="text-align: left">　　而多所愍伤　　一切悉蒙度</p>
<p style="text-align: left">　　分别生死际　　萌类不可极</p>
<p style="text-align: left">　　化除众罪福　　悦心令开解</p>
<p style="text-align: left">　　使不求报应　　道慧无崖底</p>
<p style="text-align: left">　　了佛之音声　　忽入于寂然</p>
<p style="text-align: left">　　佛说如来兴显经卷第二</p>
<p style="text-align: left">　　佛说如来兴显经卷第三</p>
<p style="text-align: left">　　西晋月氏三藏竺法护译</p>
<p style="text-align: left">　　佛言。何谓佛子。而诸菩萨。游入如来至真等正觉心所念行。如来不为心有所念。不分别名。不晓了识。如来无心。乃能入游无量之念。如倚虚空。造立一切。因其由趣。有所成就。又如虚空悉无所著。如是仁者。若欲求道。恃怙慧者。一切世俗及度世事。因佛圣慧而逮兴显。又如来慧而无所著。是为第一因缘之门。菩萨游入如来行念。于是颂曰</p>
<p style="text-align: left">　　犹如虚空中　　而受一切形</p>
<p style="text-align: left">　　而着依怙之　　亦无空想念</p>
<p style="text-align: left">　　如来之妙慧　　如是无所著</p>
<p style="text-align: left">　　咸救于一切　　不想吾我人</p>
<p style="text-align: left">　　复次佛子。犹如法界不离一切诸声闻度及诸缘觉。一切菩萨。所习游至。又其法界。不增不减。大道如斯。如来慧。合集世间。度世之慧。分别了念。所造巧便。慧不增减。是为第二。于是颂曰</p>
<p style="text-align: left">　　譬如声闻地　　及与缘觉乘</p>
<p style="text-align: left">　　菩萨之大士　　悉从虚空生</p>
<p style="text-align: left">　　大圣亦如是　　解空无极慧</p>
<p style="text-align: left">　　心等无增减　　救济无适莫</p>
<p style="text-align: left">　　复次佛子。犹如大海与四大域八十亿土。而相连接。地形所尽。至其境界。而普悉可获得水矣。自然踊出。其大海者。亦无所念。如来之慧。亦复若斯。普至一切众生心意。靡不达遍。从诸黎庶意之所念。所在逮致清净法门。则以顺之。令世人获自然之慧。又如来世尊。所可演慧。悉为平等。从其志性。以奇特事而疗治之。道德超世。是为第三。于是颂曰</p>
<p style="text-align: left">　　譬如四大海　　与八十亿域</p>
<p style="text-align: left">　　而悉相连接　　地形所尽到</p>
<p style="text-align: left">　　水靡所不至　　而自然涌出</p>
<p style="text-align: left">　　海亦无想念　　如来慧如此</p>
<p style="text-align: left">　　至诸众生心　　慧莫不通达</p>
<p style="text-align: left">　　从群黎所好　　则为开导之</p>
<p style="text-align: left">　　致于清净明　　令获自然明</p>
<p style="text-align: left">　　所演悉平等　　如来无想念</p>
<p style="text-align: left">　　复次佛子。犹如巨海。自有四大如意宝珠。演集积累无量之德。所以致此如意珠者。不以龙神有德故有此大珠生。诸琦珍悉大海恩也。生一切宝。黎庶戴仰。莫不济之。何谓为四。一名曰等集众宝。二曰无尽音。三曰归趣。四曰等集众辞。又计于此大如意珠。则非凡类。阿须伦。迦留罗。真陀罗。摩休勒。诸龙鬼神及余水居。含血之类。能致光耀。所以者何。宝固在于海王龙王藏。又其大海诸摩尼珠。而有四角。在于四方海龙王宫。各自别立。如来至真等正觉。亦复如是。道德晖赫。有四大宝无极之慧。则以于此四大慧宝。劝化开导一切众生诸学不学。及至缘觉菩萨慧宝。缘此致之。靡不济度。何谓为四。兴隆法乐。至无所猗。善权之慧。有数无数。有为无为。法宝藏慧。于诸法界。而无所坏。随时演慧。以得超度。于时不时扰动之慧。是为四。则复以此四大之慧。求如来藏。入道府库。不与众生。而同尘垢。在于世间。逮开士慧。令诸菩萨。游诣四方。所可玩习。无上正真而令坚住立不退转。是为第四。于是颂曰</p>
<p style="text-align: left">　　四珍之尊义　　逮致安妙藏</p>
<p style="text-align: left">　　所以巨海中　　自然生诸宝</p>
<p style="text-align: left">　　其如意明珠　　不离清净妙</p>
<p style="text-align: left">　　分别在四面　　所处有光明</p>
<p style="text-align: left">　　如来四品慧　　无量不可限</p>
<p style="text-align: left">　　安住圣巍巍　　开道于五趣</p>
<p style="text-align: left">　　斯无极至慧　　无有异想念</p>
<p style="text-align: left">　　唯察诸十方　　所说无不达</p>
<p style="text-align: left">　　复次佛子。有彼巨海。而复现于四大之宝如意之珠。威神巍巍。光明无极。斯如意宝。功德之耀。消于大海所积聚水。而令厥水不复游逸。斯以大海不增不减。以是之故。如意大珠。至使大海常自停贮。何谓四。日之耀藏大如意宝。师子之步大如意宝。照耀光明大如意宝。无余究竟大如意宝。是四大宝。假使大海。若无有此如意珠者。水当流溢。四大域界。荡合漭漾。至围神山大围神山。悉当没溺。其日耀藏如意宝珠。则以二事。变大海水。其光照之。消伏其水而令色变化成像乳。师子之步如意宝光。照变乳色。成如苏揣照耀光明。如意宝珠。晖[火*佥]照之。除去苏像。犹劫烧时。火[火*佥]盛赫。皆焚天地。大如意光。照于巨海。令其无余。忽然灭尽。不知所归。如是仁者。如来正觉。为众生故。则以四慧。照耀一切。因斯明照。于诸菩萨。至令逮成如来三昧。何谓为四。除灭众罪。则以法河。究尽恩爱。令成道化。皆以智明。照于世间。如来之慧。无冥无明。为平等圣。是为如来四大之慧。为诸菩萨。忍众恐惧。殖不可议功德之本至于一品诸天人民及阿须伦浊俗之众。不堪诸患无量苦痛。若值如来寂寞之地。慧明所照。降伏诸着。立于三昧。能闻法颂。消生死海。遭遇如来。所开化慧。笃乐三昧。因得兴于大圣神通。微妙行音。大慧照世。消化众秽。致神足行。能自成立。为世大明。开道盲蔽。无冥无明。以能蒙此如来慧圣则能降伏世之邪智。大人之地。无三昧定。灭除一切财业贿赂。身无所有。而逮得此大道之慧。若无于斯如来四慧道德光明。假使欲令诸菩萨众。逮得如来至真正觉三昧正定。未之有也。亦不能除生老病死四。无所畏。无本际行。是为五事。于是颂曰</p>
<p style="text-align: left">　　海水无限际　　而有四品宝</p>
<p style="text-align: left">　　大力无极威　　次有微妙尊</p>
<p style="text-align: left">　　四方域众流　　自然有万川</p>
<p style="text-align: left">　　常入于大海　　大海无增减</p>
<p style="text-align: left">　　慧处在法座　　决断诸所著</p>
<p style="text-align: left">　　以法广布施　　欢喜无所说</p>
<p style="text-align: left">　　安住有四慧　　咸为诸开士</p>
<p style="text-align: left">　　最胜及菩萨　　未曾有众患</p>
<p style="text-align: left">　　复次佛子。犹如假喻。其下方水。及至上界想无想天。一切三千<a>大千世界</a>。悉处虚空。如是计之。一切三界群生有形。不离虚空。而想吾我。虚无所计。则无所猗。空无所著。亦不迫迮。生死亦然。察于十方所周虚空。含受一切诸佛世界。亦无所受。如是仁者。诸声闻乘。缘觉之慧。有为行慧。无为行慧。皆以依猗如来之慧。如来智慧之所开化。大道通达。普入一切。无不周接。无所想念。亦无挂碍。辄以圣智。多所济导。是为第六。于是颂曰</p>
<p style="text-align: left">　　旨极从下方　　起至于上界</p>
<p style="text-align: left">　　一切三千国　　欲色及无色</p>
<p style="text-align: left">　　所住无所住　　诸界无吾我</p>
<p style="text-align: left">　　亦不计有常　　不念于断绝</p>
<p style="text-align: left">　　安住慧如是　　一切慧之本</p>
<p style="text-align: left">　　诸学及不学　　并诸缘觉乘</p>
<p style="text-align: left">　　众菩萨明达　　而志怀愍哀</p>
<p style="text-align: left">　　若建立道门　　佛智慧最上</p>
<p style="text-align: left">　　复次佛子。犹如下方。而生大药。达山王顶。号无根原。又大药者。根通地下。过于金刚。六万八百千由旬。住于水界。安隐而立。无能拔者。其原分布。悉遍周匝阎浮提土。万物萌芽。绕集一切树木根株。近茎生茎近枝生枝。近节生节。近叶生叶。近华生华。近实生实。其有天下。树木华果。皆因之生。又大药者。其根转体。体令根转。以用二事。不生万物。近于地狱。依水纯阴故。虽在于彼而不回转。是以于法而不得生。又其余处。大地之场。所布根原药之所生。尽极其地。法应当然也。如来道慧。亦复如是。从本清净。则以大哀。生坚固元。平等觉种。乃为真谛。微妙达要。而不可动。斯谓根也。善权方便。则谓茎也。慧则枝也。法界节也。一心脱门三昧正受无所破坏。叶也。觉意庄严。华也。究畅树形。诸通慧也。解度知见实也。辩才之议。靡不通达。则谓地也。其如来慧。无有根着。用何等故。而无根着。永无所信。是则名曰为究畅矣。则无根着。所可兴发。悉无所行。断菩萨行。则为无本故。谓如来也。演菩萨行。斯则名曰无所依猗。若有菩萨。亲近如来无极慧原。则不违舍一切众生。因其道根。而生大哀。近于茎者。坚精进也。因其茎。次生其枝。度无极也而长成就。近枝生叶。学于禁戒。静寂知时也。近于华者。谓诸相好。若干德本也。节谓随时。次生果者。则谓究畅。不起法忍。至无粗辞。柔仁和雅。又其实者。为诸通慧。则为<a>道果</a>也。以是之故。如来之慧。不由二事而有所生也。何等为二。谓无为及与有为之大旷谷。若堕于溪涧。而游无极无为之事。于诸声闻缘觉之乘。又其志性。不与俱合。亦无所畏。游于三爱三流之原。于如来慧。亦无所生。亦不退还。若有所生。已达圣性。修平等心。于诸菩萨。无有彼此。且观正觉。大道晖赫。巍巍无底。而为真谛。慧不增减。其根坚住。令诸众生。究竟通达。了无笃信。是为佛子第七之事。于是颂曰</p>
<p style="text-align: left">　　于雪山冈岭　　药名无根着</p>
<p style="text-align: left">　　其药有大神　　威曜无等伦</p>
<p style="text-align: left">　　普长育一切　　丛林诸树木</p>
<p style="text-align: left">　　而根茎叶枝　　枝因诸根无</p>
<p style="text-align: left">　　一切诸佛种　　自然成道慧</p>
<p style="text-align: left">　　德旨亦如是　　遵修一切智</p>
<p style="text-align: left">　　晓了行佛道　　奉宣于圣路</p>
<p style="text-align: left">　　等习于慈哀　　生长觉明哲</p>
<p style="text-align: left">　　复次佛子。譬劫灾变。大火熙赫。烧三千大千世界。一切树木。药草万物。及至围神大围神山。大金刚山。莫不焚冶。假使有人。取枯茭草肥松重阁。以投盛火。于意云何。宁有一叶得不烧乎。答曰不得不烧。欲令不烧。未之有也。报曰如是。尚可使火不烧树木大积薪草。有欲限节。如来圣慧三达神智。众生之数。国土多少。诸法之底。去来现在无央数劫。令不普见。而有微碍。不悉及者。未之有也。所以者何。正觉道慧。无有限量。不可计会。靡不通彻。故号如来至真等正觉。是为第八。于是颂曰</p>
<p style="text-align: left">　　若劫之遭患　　天地被陶冶</p>
<p style="text-align: left">　　一时悉焦然　　男女树木果</p>
<p style="text-align: left">　　佛子且忆察　　于斯诸游居</p>
<p style="text-align: left">　　金刚尚消融　　何况枯草木</p>
<p style="text-align: left">　　山陵诸所有　　岂可脱不烧</p>
<p style="text-align: left">　　安住之智慧　　皆能分别知</p>
<p style="text-align: left">　　当来众生类　　若干劫佛土</p>
<p style="text-align: left">　　诸佛悉明达　　如是无限量</p>
<p style="text-align: left">　　复次佛子。犹如灾变风起之时。而有大风。名曰毁明。则发且兴。毁坏围神。大围神山及金刚山。一切三千大千世界。吹令破散。使无有余。又复有风名因缘盖。吹于三千大千世界。飘举擎接。越置他佛国。假使于彼因缘盖风。独值自恣。无毁明风。便当摧破十方。不可限量诸佛境界。如是仁者。如来则有无极大慧。名曰毁坏一切尘欲。正觉以斯无极大慧。吹除一切诸菩萨众尘劳挂碍。如来次有无量圣达。名曰总摄大权方便。则能消灭爱结之患。至妙道场。因复开化新发菩萨。一切诸根。未纯熟者。设诸如来。不总摄斯大权方便。成大道场。令无央数不可计会诸菩萨众。修于声闻缘觉之乘。世尊。顺从善权方便。令诸菩萨大士之等。超越声闻缘觉之地。由斯自在。而无所住。是为第九。于是颂曰</p>
<p style="text-align: left">　　劫中若恐懅　　诸天乱不安</p>
<p style="text-align: left">　　神围须弥山　　咸悉为毁坏</p>
<p style="text-align: left">　　风即时兴起　　无能制止者</p>
<p style="text-align: left">　　无量诸佛土　　糜碎无有余</p>
<p style="text-align: left">　　有诸十方者　　圣慈得自在</p>
<p style="text-align: left">　　则以毁破碎　　诸菩萨尘劳</p>
<p style="text-align: left">　　彼复有道风　　遵修于善权</p>
<p style="text-align: left">　　寻便以救护　　声闻行者安</p>
<p style="text-align: left">　　复次佛子。如来之慧。游入一切圣智巍巍。靡不周遍一切黎庶。终始之界。所以者何。若有欲想。世尊之慧。欲及达者。未之有也。又如来慧。悉离诸相。自在之慧。则游自然无所挂碍。如书一经。其卷大如三千世界。或有大经。而未书成犹如三千世界之海。或如神围山。如大神围。或如普地。举要言之。如千世界。或如四域。天下之界。或如阎土。或如大海。如须弥山。如大神宫。欲行天馆。如色行天。如无色天。假集大经。广长上下。犹如三千大千世界。而有一尘在大经卷。又诸经上。各各有尘。悉各周遍。在大经里。当尔之时。有一丈夫。自然出现。聪明智慧。身试入中。又有天眼。其眼清净。普有所见。则以天眼。而观察之。今斯经卷。如是比像广大无极。其上则有少少尘耳。于诸众生。无所加益。我身宁可以无极力大精进势。裂坏此经。解散大卷。当以饶益一切黎庶。适念此已。则时兴隆无极之力精进之势。辄</p>
				</div></div><hr><script charset='utf-8' src='../../js/footer.js'></script></body></html>