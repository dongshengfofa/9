<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，不退转法轮经 第267部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>不退转法轮经 第267部</center></div><div class='fo'><center>经文出处:来自无量光明网</center><br/><br>
<p style="text-align: center"><img alt="不退转法轮经 第267部" src="./images/不退转法轮经 第267部0.png" style="" title="不退转法轮经 第267部"  class="lazy" /></p>
<h2>不退转法轮经 第一卷</h2>
<p><strong>　　僧祐录云安公凉土异经在北凉录第二译</strong></p>
<h3>　　序品第一</h3>
<p>　　如是我闻。一时佛在舍卫国祇树给孤独园。与大<a>比丘</a>僧千二百五十人俱。及诸<a>菩萨</a>摩诃萨众无量无边阿僧祇数。尔时<a>世尊</a>于中夜后入广大光明照三昧。是时文殊师利法王子。于中夜后入大光明照三昧。<a>弥勒</a>菩萨。于中夜后亦入遍炬三昧。是时世尊从三昧起。与<a>舍利弗</a>于中夜后共出其房。到文殊师利法王子所住之处。时尊者<a>舍利</a>弗。见文殊师利法王子房及世尊房左右。皆悉满中池水。其池水中亦有无量种种莲华遍布水上。而诸莲华各放光明。普照祇洹及舍卫国。乃至三千<a>大千世界</a>皆悉照明。大闻法音遍于十方一切世界。其中菩萨互共咨请发问论议。时尊者舍利弗既入室已。见文殊师利寂然<a>禅定</a>在前而立。尊者舍利弗。即便弹指謦咳出声。尔时世尊及舍利弗等。见文殊师利法王子<a>神通</a>变化。各见其身在大海中。是时舍利弗。在文殊师利室中不能得出。欲踊<a>虚空</a>亦不能去。而不自知从何处来。况复能以神通而去。是时尊者舍利弗。结加趺坐。忽然而见文殊师利在其目前正身端坐。文殊师利神通力故。不离本处令舍利弗见。文殊师利。过恒河沙有世界。名阿鞞跋致论议音声。彼中有佛。号善住光华开敷。现在于世。有无量亿千菩萨围绕。见彼佛身于诸毛孔皆出莲华。其一一华光明遍照三千大千世界。华有千叶。皆以绀琉璃为茎。马瑙为须。众宝为台。其华台上。见诸菩萨结加趺坐。彼诸菩萨。皆住阿鞞跋致当得阿耨多罗三藐三菩提。于诸陀罗尼门成就大忍。以三十二相而自庄严。身色如真金微妙第一。尔时善住光华开敷佛。脐中出大莲华。其色众多华叶无量。亦以绀琉璃为茎。金刚为叶。因陀琉璃为须。龙坚旃檀王为台。<a>世间</a>尘水所不能染。舍利弗。见此华台空无所有。文殊师利入中而坐。与莲华台俱上至有顶。文殊师利绕佛三匝。一心合掌顶<a>礼佛</a>足。于莲华台中结加趺坐<a>正念</a>向佛。是时善住光华开敷如来问文殊师利言。汝从何方而来到此。文殊师利白佛言。世尊。我从<a>娑婆世界</a>故到此土。彼佛国中有二菩萨。一名善音。二名善声。是二菩萨摩诃萨。皆已住阿鞞跋致地。决定当得阿耨多罗三藐三菩提。俱从莲华台中而出。更整衣服右膝着地。一心合掌各白佛言。世尊。娑婆世界去此几何。尔时善住光华开敷佛答二菩萨言。娑婆世界。去此佛刹恒河沙世界之外。文殊师利从彼而来。是时善音善声菩萨俱白佛言。世尊。于彼世界。佛号何等。今欲知之。尔时善住光华开敷佛。即便答言。娑婆世界。有佛如来多陀阿伽度阿罗呵三藐三<a>佛陀</a>。号释迦牟尼。今现在世。是二菩萨复更问言。<a>释迦牟尼佛</a>为说何法。彼佛答言。说三乘法。而彼菩萨复白佛言。云何名为三乘。佛言。所谓声闻乘辟支佛乘佛乘。释迦牟尼佛常作如是说三乘法。时彼菩萨复白佛言。世尊。诸佛<a>说法</a>何故不同。佛言。一切诸佛有所说法悉皆同等。彼诸菩萨复白佛言。云何同等。佛言。不退法轮。一切诸佛皆悉等说。时彼菩萨复白佛言。世尊。何以故。释迦牟尼佛说三乘法。佛言。娑婆世界众生心多下劣。若说一乘则不能解。是故释迦牟尼佛。以善方便为诸众生出五浊世。分别说三引导众生令入一乘。时二菩萨白佛言。世尊。释迦牟尼佛说法为最甚难。佛言。释迦牟尼佛说法实为甚难。善音善声菩萨白佛言。世尊。我等今者快得善利。不生如是下劣恶国。尔时佛答二菩萨言。莫作是语。当疾舍离。善音善声菩萨复白佛言。世尊。以何因缘令舍是语。彼恶世中说此法难。以是故。我等今者不生喜乐。佛言。于此世界二十亿那由他劫修诸善根。不如娑婆世界于一食顷。与诸般若波罗蜜相应。令一众生归依三宝受持<a>五戒</a>。远离声闻辟支佛心。使发无上菩提道意甚难。于彼二十亿那由他者。况复有能劝人<a>出家</a>赞叹功德。广为说法令出<a>三界</a>。作如是教逮得己利。修集善法入诸禅定。何以故。此诸众生。多为烦恼之所浊乱。是二菩萨复白佛言。世尊。云何于彼世界。诸众生等。多为烦恼而浊乱耶。佛言。若我尽寿更为汝等。说娑婆世界众生浊乱。贪欲嗔恚愚痴。无量诸恶不善诸法。犹不可尽。惟佛能知业报<a>善恶</a>。尔时善音善声彼菩萨等。俱共叹言。是真释迦牟尼佛。是真释师子。是真释仙。作如是等三种赞叹。善哉说法。善知心念。亦为广说诸不善法贪欲嗔恚愚痴邪见无量诸恶。巧说善趣及向声闻辟支佛道。皆归于佛。成就佛智第一清净。发菩提心。随顺<a>解脱</a>。入佛智慧。为诸众生。成熟善根。心无所染。彼诸菩萨。皆悉共取七宝莲华若干种色。有百千万亿叶。如金刚宝藏。天绀琉璃为须。龙坚栴檀为台。众宝为茎。不着尘水。眼识所知。其华微妙。于虚空中而自回转。不可执持。犹如影幻从业报生。亦从解脱诸三昧生。于虚空中取已。遥散娑婆世界释迦牟尼佛上。持诸华鬘华盖悉是众宝。亦有宝云宝盖及杂彩缯盖末香涂香无量种色。供养释迦牟尼佛已。五体投地向佛作礼。皆作是言。南无释迦牟尼佛。此娑婆世界菩萨摩诃萨。庄严大乘。精进无懈。修诸功德。悉能护持过去未来现在诸佛一切<a>正法</a>。为欲拔济苦恼众生。作大照明住于一乘。我等欲往见释迦牟尼佛。及娑婆世界诸大菩萨摩诃萨众。以大庄严而自庄严。为绍佛种使不断绝。善住光华开敷如来。闻诸菩萨作是语已。观察其心。复重为说诸佛功德。示教利喜。告诸菩萨言。汝当随学释迦牟尼佛本所行道。于一切众生发大慈心生利益心。于诸深法莫生惊怖及诸诽谤。而起无相具足善根不求果报。如是菩萨摩诃萨。皆悉当往释迦牟尼佛国。以本愿力俱生于彼。护持正法随顺诸佛本所修学。汝可往见。彼二菩萨作如是言。我当乘佛神力。及过去未来诸佛之力而诣于彼。善住光华开敷如来告善音善声菩萨等。汝今当共文殊师利诣娑婆世界。亦语文殊师利。与二菩萨俱共到彼。时二菩萨语文殊师利言。我等欲见释迦牟尼佛及诸菩萨一切大众。当依汝神力得见彼佛。文殊师利语二菩萨言。善男子。汝等应当先礼彼佛。亦应亲近供养恭敬无数诸佛。悉为利益十方世界一切众生。为欲增长佛菩提故。亦为成就佛智慧故。彼二菩萨即如其教作如是言。我等亦当随逐供养诸佛如来。亲近<a>礼拜</a>尊重赞叹。当学文殊师利。为欲利益一切众生。尔时文殊师利。便礼善住光华开敷如来。绕佛三匝恭敬尊重。与诸菩萨并舍利弗俱诣于彼到已听法。受<a>佛教</a>敕谛观如来。散华供养末香涂香缯盖幢旛清净第一。悉为过去诸佛神力之所护持。念慧坚固。悉遍供养<a>佛法</a>僧宝。为一切众生得解脱故。如大力士屈伸臂顷。于彼东方恒河沙佛前忽然而见。于诸佛所。即便劝请广说清净不退转法轮。是诸佛国无有女人。亦无二乘声闻辟支佛名。亦如善住光华开敷佛国等无有异。诸世界中纯大菩萨以为庄严。是诸菩萨毛孔脐中皆出莲华。莲华台中皆有菩萨。一一莲华台上皆有文殊师利。悉作如是神通变化。供养诸佛。南西北方四维上下。乃至十方世界。悉有文殊师利。说不退转法轮。皆有二菩萨。从华台中而出问佛。彼娑婆世界云何名为说三乘法。皆悉欲随文殊师利。见释迦牟尼佛。尔时文殊师利法王子。于十方世界。安慰诸菩萨等。我当共汝俱往至彼娑婆世界。到阎浮提。天将欲明。是时阿难。天既未晓。门籥孔中而见光明。即起出外。便见大光遍照祇洹。净水澄洁湛然盈满。渊明镜彻无诸尘垢。林树精舍悉皆不现。阿难见已。即作是言。今何因缘忽有是相。寻念此瑞必说大法。尔时阿难入其水中。足不沉没水不着身。心意<a>欢喜</a>。即往佛所绕佛住处。有十千莲华闻大音乐。见诸莲华皆出光明。其光遍照祇洹精舍。及舍卫国阎浮提内。三千大千世界。悉皆大明如昼光照。阿难踊跃发大欢喜。右膝着地恭敬合掌一心向佛。尔时明相便已显现。日欲出时见十千莲华。中有一莲华。于祇洹林最胜特出。尊者阿难发心念言。今日世尊必应说法。我当敷座以待如来。见有如是说<a>法相</a>故。即便为佛敷师子座。于一瞬顷<a>刹那</a>中间佛坐已定。尔时大地六种震动。乃至十方恒沙世界。亦复如是六返震动。三千大千世界遍布天华。拘物头华。分陀利华。优钵罗华。诸果华树自然而出。时诸比丘皆悉欲出。见其大水而心惊怖。都不敢出。见祇洹林僧房。池水悉已盈满清净无垢。一切树木及诸僧房。堂舍园苑亦皆不现。惟见光明无不遍照。诸比丘等俱作是言。今此瑞相必说大法。尔时世尊从禅定起安详而坐。十方世界一切诸佛。放大光明若干宝网。百千万亿无数种色。眼识所识不可执捉。文殊师利共十方恒河沙等诸佛世界大菩萨等。为欲利益无量众生。于一一诸佛多陀阿伽度阿罗呵三藐三佛陀。皆悉礼拜供养恭敬尊重赞叹。与如是等诸菩萨摩诃萨俱。神通变化不可思议。欲令众生使信佛法<a>教化</a>利益。随其所应皆得闻见。方便为说悉令解悟。尔时文殊师利知释迦牟尼佛坐已。一切大地六返震动。有诸菩萨从地踊出。一阿僧祇百阿僧祇。乃至百千万亿那由他数阿僧祇等悉来集会。俱共绕佛至百千匝。复持无数莲华若干种色。其叶无量不可思议而散佛上。能令众生一心专念发趣胜慧。所散之华遍覆三千大千世界。龙坚旃檀种种诸香。持戒忍辱精进禅定智慧方便神通波罗蜜。皆是无想助道之香。并诸旃檀众杂妙香。悉为十方诸佛神通之所护持。以用供养释迦牟尼佛。尔时文殊师利为欲供养诸如来故。与众菩萨庄严妙塔。持诸摩尼八楞宝珠。及众宝树缯盖幢幡。以杂宝网罗覆其上。亦以摩尼造作僧房。门屏户牖种种严饰。池泉流渠及诸大河。优钵罗华。拘物头华。分陀利华。众宝莲华而覆水上。八功德水亦常盈满。异类众鸟皆悉游集。诸天宝树<a>随念</a>皆现。救度众生使得解脱。为修佛智发菩提心。皆是文殊师利不可思议神通变化。乘佛神力及誓愿力。亦是释迦牟尼佛本行愿力。文殊师利作是变化。为欲成就调伏众生。心不思议见不思议。发大庄严入圣境界。尔时文殊师利并诸菩萨摩诃萨众。庄严一切如意华树至于佛前。是诸菩萨若欲坐时。文殊师利先现其相。于刹那顷。无相莲华从毛孔出。茎若干种无量百千杂色。其叶无数不可思议。金刚宝藏以为光网。天绀琉璃以为其须。龙坚栴檀以为其台。有诸菩萨而在其中结加趺坐。尔时释迦牟尼佛放脐中光。普照<a>六道</a>幽闇之处。亿千种光皆如阿提目多伽色。种种无数光明细软。如莲<a>华藏</a>清净香洁。周遍十方通达无碍。莲华台中出妙楼阁。佛所护持与法界等。如寂灭乐解脱之色。空无相无愿无作无为无生无灭。与三世等。悉入空界过于眼境。文殊师利。在楼阁上正身端坐。心不动摇<a>念佛</a>境界。自证空法得金刚三昧。善学释迦牟尼佛法。决定成就<a>无缘</a>三昧。深入佛慧。文殊师利并诸菩萨摩诃萨。于十方世界作佛事已。心乐正法常勤修集。亦于过去诸佛法中。久种善根。皆是文殊师利之所摄持。志行菩提心无退没。犹如师子处<a>无畏</a>座。佛告阿难。汝语祇洹诸比丘众。及舍卫国诸<a>比丘尼</a>。如来世尊。今欲说法。令舍卫国优婆塞优婆夷等。信乐三宝善根纯熟。悉皆来集一时听法。尔时尊者阿难。从其僧房及经行处。皆即告言。佛欲说法。时有比丘已来集者。复有比丘住在房中。各言已见说法光相。而我等辈不能得往。阿难复问。何故不来。诸比丘言。今见祇洹大水盈满无诸树木。惟见光明未敢便去。尔时阿难即往佛所。白言。世尊。诸比丘不能得来。何以故。见祇洹中大水悉满清净无垢。亦复不见精舍树木。以是义故皆不得来。佛告阿难。彼诸比丘。于无水中而生水想。无色中生于色想。无受想行识中生受想行识想。无声闻辟支佛作声闻辟支佛想。阿难。汝今更往唤诸比丘。从其僧房及经行处悉来听法。尔时阿难即承佛教到舍卫国。敕诸比丘并比丘尼优婆塞优婆夷等。世尊今者为欲说法。令使我唤。宜速往听。诸比丘比丘尼优婆塞优婆夷。皆悉来集至于佛前。佛告目连。汝今当从三千大千世界诸菩萨摩诃萨等发大庄严。比丘比丘尼优婆塞优婆夷。皆趣大乘。天龙夜叉乾闼婆阿修罗伽楼罗紧那罗摩睺罗伽人非人等。亦皆集会而来听法。所未闻者皆悉得闻。<a>天人</a>阿修罗皆来听法。已于过去无量诸佛宿殖善根发趣大乘。求大乘者成最胜乘。亦名清净第一之乘。菩萨摩诃萨发大庄严而自庄严。修此乘者。普告令知悉来集会。目连白佛言。唯然世尊。如壮力士屈伸臂顷。遍至三千大千世界。于诸菩萨大庄严所。诸比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。以佛神力及誓愿力皆悉闻知。即还佛所。白言。世尊。我悉告已。尔时四众一切云集。纵广千由旬。高五千由旬。满中天人心乐闻法。文殊师利白佛言。世尊。四众已集。是时诸天遍满虚空。皆悉合掌而白佛言。今此大众皆悉惊惧。如来威德不敢辄坐。惟愿世尊。赐听令坐。尔时如来。即现瑞相。于刹那顷。有阎浮提金莲华百千万亿叶。从地踊出。光色照耀犹如火藏。以天琉璃为须。赤真珠为台。七宝为茎。一切大众。皆各自知坐如来前。比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽人非人等。皆面向佛瞻仰世尊。尔时文殊师利菩萨最为上首。诸菩萨摩诃萨。皆以三十二相而自严身。色如真金。勇猛精进威德炽盛。尔时诸菩萨摩诃萨文殊师利等。皆从华台起合掌向佛。劝请世尊一心念佛。尔时文殊师利白佛言。世尊。四众皆集寂然已定。一切诸天遍满虚空。惟愿世尊。广说清净不退法轮。是时比丘比丘尼优婆塞优婆夷。无量百千诸天。有信行法<a>行者</a>并诸八辈。有须陀洹想。斯陀含想。阿那含想。阿<a>罗汉</a>想。声闻想。辟支佛想。佛想。各作是想。愿佛演说安慰其心。何因缘故。说信行法行乃至八辈须陀洹斯陀含阿那含阿罗汉。何以故。作如是说。世尊默然。尔时尊者舍利弗白佛言。世尊。我于夜后分天欲明时。从坐而起出其住处。即向文殊师利房。到已前入其舍。见如来室。有十千莲华周匝踊出。天鼓自鸣闻歌咏声。见祇洹林及舍卫国三千大千世界光明普照。今何因缘而现此瑞。舍利弗作是语已。佛即告言。为说法故先现斯瑞。是时文殊师利请问如来。为说何法先现此瑞。尔时阿难复白佛言。世尊。我于夜后天欲明时。于户牖中光从而入。见已即从坐起便出其房。见祇洹林满中净水无垢无浊。不见树木精舍僧房惟见大光。何因何缘先现此瑞。尔时世尊告阿难言。如来为说清净法轮。亦是文殊师利神力劝请瑞相。尔时世尊为文殊师利。即说偈言</p>
<p style="text-align: center">　　此乘清净　　成得佛智　　文殊妙辩</p>
<p style="text-align: center">　　发问斯义　　一乘无垢　　得佛上智</p>
<p style="text-align: center">　　文殊为显　　故作斯问　　乘无分别</p>
<p style="text-align: center">　　离诸戏论　　文殊为显　　故作斯问</p>
<p style="text-align: center">　　本无有来　　亦复无去　　犹如<a>涅槃</a></p>
<p style="text-align: center">　　文殊所问　　实无得果　　亦无所说</p>
<p style="text-align: center">　　但以方便　　引导众生　　远离音声</p>
<p style="text-align: center">　　声即一相　　文殊为显　　故作斯问</p>
<p style="text-align: center">　　寻声求声　　无声可取　　声名字空</p>
<p style="text-align: center">　　文殊所问　　是声如风　　无所依止</p>
<p style="text-align: center">　　声即解脱　　文殊所问　　阿难谛听</p>
<p style="text-align: center">　　文殊所问　　方便菩提　　皆无所有</p>
<p style="text-align: center">　　佛及菩提　　有声无实　　亦无方所</p>
<p style="text-align: center">　　诸法皆然　　菩提无色　　因缘无生</p>
<p style="text-align: center">　　无有去来　　是诸佛说　　无为无相</p>
<p style="text-align: center">　　如空无见　　菩提无说　　文殊所问</p>
<p style="text-align: center">　　去来今佛　　一切皆然　　智无方所</p>
<p style="text-align: center">　　无闻无见　　性相如是　　显现法界</p>
<p style="text-align: center">　　但以假名　　开示真实　　修清净施</p>
<p style="text-align: center">　　持戒无缺　　忍辱坚固　　志求菩提</p>
<p style="text-align: center">　　精进无懈　　修禅摄意　　智慧清净</p>
<p style="text-align: center">　　以求菩提　　佛善方便　　度诸神通</p>
<p style="text-align: center">　　无依众生　　为说菩提　　分别三乘</p>
<p style="text-align: center">　　四果差别　　以如实智　　随应救世</p>
<p style="text-align: center">　　现五浊刹　　为诸下劣　　于一乘道</p>
<p style="text-align: center">　　惊疑不信　　故说四果　　开示罗汉</p>
<p style="text-align: center">　　从声闻门　　入佛教门　　说数无数</p>
<p style="text-align: center">　　因缘差别　　现见<a>四谛</a>　　证诸法相</p>
<p style="text-align: center">　　声闻罗汉　　缘觉辟支　　同得无生</p>
<p style="text-align: center">　　是为菩萨　　行空无相　　无愿三昧</p>
<p style="text-align: center">　　入解脱门　　安住涅槃　　去来今际</p>
<p style="text-align: center">　　心无所著　　能开十方　　无生无为</p>
<p style="text-align: center">　　如是深法　　阿难文殊　　方便发问</p>
<p style="text-align: center">　　无相慧力　　乘一乘道　　知法无相</p>
<p style="text-align: center">　　是故问佛　　今说诸果　　三世平等</p>
<p style="text-align: center">　　知空无相　　诸声寂灭　　无佛菩提</p>
<p style="text-align: center">　　无数恒沙　　诸佛世界　　来求菩提</p>
<p style="text-align: center">　　文殊召集　　闻彼诸佛　　菩萨所行</p>
<p style="text-align: center">　　欲说三乘　　集娑婆界　　文殊发问</p>
<p style="text-align: center">　　为决疑惑　　乘果分别　　请说菩提</p>
<p style="text-align: center">　　以佛神力　　及誓愿力　　故说三乘</p>
<p style="text-align: center">　　度苦众生　　令勤修习　　文殊声辩</p>
<p style="text-align: center">　　愿救世说　　菩萨所行　　亿千诸天</p>
<p style="text-align: center">　　供养救世　　生果想者　　安慰彼疑</p>
<p style="text-align: center">　　如是比丘　　及比丘尼　　清信男女</p>
<p style="text-align: center">　　作最胜相　　文殊所问　　为慰疑惑</p>
<p style="text-align: center">　　是诸菩萨　　为法故来		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h3>　　不退转法轮经信行品第二</h3>
<p>　　尔时世尊说是偈已。阿难白佛言。如来今为文殊师利转不退法轮作如是问。佛言。如是如是。阿难复白佛言。世尊。如来今转不退法轮耶。佛言。如是如是。阿难。如来实转不退转法轮。阿难复白佛言。如来云何方便。说于信行法行如是八辈。须陀洹斯陀含阿那含。阿罗汉。声闻。辟支佛。是诸人等。如来皆为显示菩萨法耶。何故复言。为下劣众生出五浊世。不解大乘。如来<a>自在</a>成就方便。见诸众生大心者少多怀下劣。是故世尊。知其根性开示佛法方便济度。以无量善法教化众生。令灭诸苦得尽<a>生死</a>。离诸衰恼令住正证无为涅槃。乃至使得一切种智。尔时世尊告阿难言。菩萨摩诃萨。为无量无边众生。令生信解佛之知见。及无数诸佛所知之法。无色乃至受想行识。无染无著是名信行。复次阿难。菩萨摩诃萨能信如来一切法空作如是解。亦复名为菩萨信行。菩萨摩诃萨信佛智慧心生欣乐。云何智慧。都不见法。以不见故名为信行。复次阿难。菩萨摩诃萨不染五欲不舍<a>信心</a>。是名菩萨信行。菩萨摩诃萨复作是念。以不思议法施诸众生犹如如相。能信如是不思议法施者。是名菩萨信行。菩萨摩诃萨以欢喜故。能舍己身而不厌足。于一切处不生嫉恚。所作之施皆悉回向。作是回向已而亦不取菩提之想。以不坏故。是名菩萨信行。复次阿难。菩萨摩诃萨以清净信正念向佛。心无垢秽亦信无垢。诸法平等。无有众生<a>寿命</a>我人。无阴界入。亦自不着寿命处所。是名信行解脱。教化众生令信佛法。以调伏心回向菩提。亦不见心相。能知六界阴入平等悉同法界。以无分别故。则知法界无有异相。是名信施。一切无常。一切行苦。一切行空。一切行<a>无我</a>。于是法中得智慧力。信施信圣戒不戏论戒。得禅<a>定力</a>信寂灭界。是名信施菩萨。虽教化众生常信寂灭。然不取于众生之相。观诸众生同于寂灭。善知一切众生无相。悉同法界非见非不见。何以故。法界即是一切众生心界。是名菩萨摩诃萨信行。复次阿难。菩萨摩诃萨。观一切众生无有真实。无住无灭性相本空。是故不见一切众生无依止处。观一切众生同涅槃界。何以故。一切众生悉入空界。菩萨能令如是无量众生皆生信解。是名菩萨摩诃萨信行。尔时世尊。欲重宣此义。而说偈言</p>
<p style="text-align: center">　　多信众生　　见无数佛　　不着色相</p>
<p style="text-align: center">　　是名信行　　信一切法　　开示空相</p>
<p style="text-align: center">　　成就解脱　　是名信行　　常信正法</p>
<p style="text-align: center">　　欣乐求佛　　何时当得　　不思议智</p>
<p style="text-align: center">　　观察五欲　　无可信者　　逮得信力</p>
<p style="text-align: center">　　是名信行　　如是之信　　最为善哉</p>
<p style="text-align: center">　　当修法施　　供养大仙　　不思议施</p>
<p style="text-align: center">　　故得信辩　　无下劣想　　是名信行</p>
<p style="text-align: center">　　悉舍一切　　所爱之身　　而无舍想</p>
<p style="text-align: center">　　是名信行　　能施一切　　不怀嫉妒</p>
<p style="text-align: center">　　舍菩提想　　是名信行　　信心清净</p>
<p style="text-align: center">　　无诸浊秽　　亦无寿命　　是名信行</p>
<p style="text-align: center">　　虽<a>修行</a>施　　不求果报　　得深信力</p>
<p style="text-align: center">　　是名信行　　弃舍六入　　不念果报</p>
<p style="text-align: center">　　善解六界　　是名信行　　己自调伏</p>
<p style="text-align: center">　　亦调伏他　　令信佛法　　是名信行</p>
<p style="text-align: center">　　得是信已　　回向菩提　　而<a>无心</a>相</p>
<p style="text-align: center">　　是名信行　　知于六界　　悉同法界</p>
<p style="text-align: center">　　虽说法界　　不得界相　　诸行无常</p>
<p style="text-align: center">　　苦空非我　　亦不取着　　是名信行</p>
<p style="text-align: center">　　能信圣戒　　无诸戏论　　成就禅定</p>
<p style="text-align: center">　　是名信行　　信诸众生　　同寂灭相</p>
<p style="text-align: center">　　知无相已　　是名信行　　不着众生</p>
<p style="text-align: center">　　同入法界　　是众生界　　即不思议</p>
<p style="text-align: center">　　以信生信　　是名为信　　菩萨无畏</p>
<p style="text-align: center">　　是名信行　　众生决定　　无所有想</p>
<p style="text-align: center">　　体性如空　　无处无证　　众生涅槃</p>
<p style="text-align: center">　　是二俱空　　于彼生信　　是名信行</p>
<p style="text-align: center">　　菩萨无畏　　信诸众生　　不取名字</p>
<p style="text-align: center">　　从信而生　　能如是信　　常念不失</p>
<p style="text-align: center">　　阿难忆持　　显示分别　　如是诸法</p>
<p style="text-align: center">　　无量无数　　佛所证觉　　菩萨显现</p>
<p>　　复次阿难。如来多陀阿伽度。如是深义具足信力则为广说。是名菩萨摩诃萨信行。尔时世尊。见诸众生信力坚固。复重颂曰</p>
<p style="text-align: center">　　一切闻者　　心皆欢喜　　是诸佛子</p>
<p style="text-align: center">　　所说功德　　菩萨显现　　不可思议</p>
<p style="text-align: center">　　诸佛菩提　　不信者信　　不染假名</p>
<p style="text-align: center">　　亦无心数　　不着十方　　名最胜信</p>
<p style="text-align: center">　　菩萨显说　　常修信法　　不取于空</p>
<p style="text-align: center">　　显示寂灭　　救世所说　　如是解脱</p>
<p style="text-align: center">　　色相亦然　　如说修行　　菩萨显说</p>
<p style="text-align: center">　　智者能信　　佛不思议　　无量忆念</p>
<p style="text-align: center">　　菩萨所信　　虚空无边　　佛智无量</p>
<p style="text-align: center">　　号名丈夫　　志求无著　　不为贪欲</p>
<p style="text-align: center">　　造作不善　　而舍乐法　　是名菩萨</p>
<p style="text-align: center">　　能行法施　　菩萨之信　　善誓所印</p>
<p style="text-align: center">　　法施不思议　　信施而饮食</p>
<p style="text-align: center">　　摩尼金象马　　车乘奴婢等</p>
<p style="text-align: center">　　妻子诸男女　　舍所有国土</p>
<p style="text-align: center">　　手足支节等　　头目及髓脑</p>
<p style="text-align: center">　　眼耳与鼻口　　菩萨之胜信</p>
<p style="text-align: center">　　舍身无染着　　亦不念行施</p>
<p style="text-align: center">　　我本修法施　　以求于佛智</p>
<p style="text-align: center">　　舍身无染着　　一切施欢喜</p>
<p style="text-align: center">　　恒与善知识　　弃舍危脆身</p>
<p style="text-align: center">　　于诸众生中　　信心常清净</p>
<p style="text-align: center">　　闻法信诸佛　　是名为菩萨</p>
<p style="text-align: center">　　知眼耳鼻舌　　身根皆无常</p>
<p style="text-align: center">　　不坚如聚沫　　深信而舍身</p>
<p style="text-align: center">　　为无依众生　　建立于四摄</p>
<p style="text-align: center">　　慈心于一切　　信佛无量智</p>
<p style="text-align: center">　　见造恶众生　　为发无上心</p>
<p style="text-align: center">　　深信于菩提　　不取诸心相</p>
<p style="text-align: center">　　众生不求道　　愚惑于六界</p>
<p style="text-align: center">　　谓一切真实　　无界说界相</p>
<p style="text-align: center">　　见<a>流转</a>众生　　愚痴着诸边</p>
<p style="text-align: center">　　菩萨信我无　　诸行皆无常</p>
<p style="text-align: center">　　见诸<a>破戒</a>者　　信戒不思议</p>
<p style="text-align: center">　　净戒立禅定　　菩萨住摄心</p>
<p style="text-align: center">　　若见<a>懈怠</a>者　　求佛精进力</p>
<p style="text-align: center">　　调伏诸三昧　　总持正法智</p>
<p style="text-align: center">　　愚痴着寿命　　观阴无寿者</p>
<p style="text-align: center">　　众生性寂灭　　诸法相亦然</p>
<p style="text-align: center">　　信阴无来去　　善恶业不断</p>
<p style="text-align: center">　　因净不净业　　不离于生死</p>
<p style="text-align: center">　　众生同法界　　法界即生死</p>
<p style="text-align: center">　　是名不思议　　菩萨无畏信</p>
<p style="text-align: center">　　胜信不思议　　精勤修法智</p>
<p style="text-align: center">　　不为于少智　　名为净信说</p>
<p style="text-align: center">　　同信诸众生　　<a>常住</a>无所有</p>
<p style="text-align: center">　　于空无有着　　一切法不住</p>
<p style="text-align: center">　　众生空亦空　　同于涅槃界</p>
<p style="text-align: center">　　说法常无相　　令众生信解</p>
<p style="text-align: center">　　一切法性空　　平等观众生</p>
<p style="text-align: center">　　三有中胜智　　得如是信持</p>
<p style="text-align: center">　　亦名最上信　　好乐无畏法</p>
<p style="text-align: center">　　佛法中智人　　自信劝他信</p>
<p style="text-align: center">　　如是展转教　　增长诸功德</p>
<p style="text-align: center">　　净心无染着　　利益之<a>福田</a></p>
<p style="text-align: center">　　欣乐调伏施　　净戒及忍辱</p>
<p style="text-align: center">　　精进禅定等　　智慧为开导</p>
<p style="text-align: center">　　方便现净智　　令众得胜乐</p>
<p style="text-align: center">　　命终离恶趣　　菩萨智最胜</p>
<p style="text-align: center">　　神通化众生　　世界六种动</p>
<p style="text-align: center">　　光明悉普照　　菩萨之妙智</p>
<p style="text-align: center">　　无相师子吼　　东西南北等</p>
<p style="text-align: center">　　四维及上下　　皆出于法音</p>
<p style="text-align: center">　　誓于佛不疑　　教他亦令然</p>
<p style="text-align: center">　　以是因缘故　　显现无量相</p>
<p style="text-align: center">　　住于此智者　　惟佛能证智</p>
<p>　　不退转法轮经卷第一</p>
<p>　　癸卯岁高丽国大藏都监奉敕雕造		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>不退转法轮经卷第二</h2>
<p><strong>　　僧祐录云安公凉土异经在北凉录第二译</strong></p>
<h3>　　信行品之余</h3>
<p>　　阿难。是名如来多陀阿伽度阿罗呵三藐三佛陀为诸菩萨如是方便演说信行。</p>
<p>　　阿难言。云何如来复为诸菩萨说于法行。佛语阿难。汝今当知。菩萨摩诃萨不住佛法而能显示不离法界究竟不思议界。受持诸法心无下劣。虽说诸法。而于法相无所取着。无念无住。总持诸法如实相性。不取于法不舍非法。非乐于法非不乐法。虽能如是而离诸法相。以善调伏心常安乐。善说诸法而无扰乱。于诸法相不离于身亦不住身。是身前际等法界。如虚空无来无去。同真际如如相。是佛所说菩萨证知清净无垢。观一切法空无见无取。何以故。无故离故不着故不见诸法。无所执持无有诤论。显现法界无言无说。体性本空心行处灭。是心不可得。亦不可思议。但示寂灭无缘境界。护持诸法。无所依止。何以故。一切法无体无相故。是菩萨法一相无相。不可称誉无果说法。若为他说法相名字一切章句。皆已自证。成就此法名为种性菩萨摩诃萨。得是种性已。于诸法中。无来无去。无取无舍。持一切法。无动无坏。以不坏故。是名法行。成就法故。便见一切诸法无相。得法利故。亦名法行。尔时世尊。而说偈言</p>
<p style="text-align: center">　　法无退转　　诸佛亦尔　　若能持者</p>
<p style="text-align: center">　　是名法行　　显示佛法　　无形无相</p>
<p style="text-align: center">　　甚深无染　　是名法行　　不离诸界</p>
<p style="text-align: center">　　即不思议　　到于法界　　是名法行</p>
<p style="text-align: center">　　护持诸智　　如佛显示　　心无瑕秽</p>
<p style="text-align: center">　　是名法行　　转不退轮　　名为无相</p>
<p style="text-align: center">　　而不取着　　是名法行　　无取无住</p>
<p style="text-align: center">　　受持法智　　如是持者　　是名法行</p>
<p style="text-align: center">　　心常好乐　　求法无厌　　远离懈怠</p>
<p style="text-align: center">　　是名法行　　闻法受持　　无漏无依</p>
<p style="text-align: center">　　善住安乐　　是名法行　　若说法者</p>
<p style="text-align: center">　　不念不着　　无相受持　　是名法行</p>
<p style="text-align: center">　　善身善住　　住无处所　　是身非身</p>
<p style="text-align: center">　　名知身相　　无前后际　　等于法性</p>
<p style="text-align: center">　　无去无来　　名知身相　　亦如诸佛</p>
<p style="text-align: center">　　显示菩萨　　得是法已　　是名法行</p>
<p style="text-align: center">　　空界性相　　一切无著　　能如是持</p>
<p style="text-align: center">　　是名法行　　又于诸法　　空无所见</p>
<p style="text-align: center">　　若无所见　　则无障碍　　显示无相</p>
<p style="text-align: center">　　无有诤论　　无言无说　　亦无所有</p>
<p style="text-align: center">　　离诸心相　　而无所得　　若心无得</p>
<p style="text-align: center">　　名不思议　　无来无去　　非不显现</p>
<p style="text-align: center">　　无缘无说　　名不思议　　若持是法</p>
<p style="text-align: center">　　不可依止　　名无所有　　是名持法</p>
<p style="text-align: center">　　如是法者　　菩萨所说　　无合无散</p>
<p style="text-align: center">　　显示无作　　名为行处　　是种性处</p>
<p style="text-align: center">　　得如是利　　名为行处　　从是种性</p>
<p style="text-align: center">　　无可讥呵　　得如是界　　是名持法</p>
<p style="text-align: center">　　见法无减　　虽行无去　　来而不来</p>
<p style="text-align: center">　　不见有法　　若来若去　　诸法亦尔</p>
<p style="text-align: center">　　如是持法　　亦无动摇　　不增不减</p>
<p style="text-align: center">　　是无作法　　若无增减　　是名持法</p>
<p style="text-align: center">　　法相如如　　无缘无说　　得此法者</p>
<p style="text-align: center">　　是名持法　　是故阿难　　显示菩萨</p>
<p style="text-align: center">　　得深法利　　是名持法　　是故阿难</p>
<p style="text-align: center">　　显示持法　　为不信者　　而说是法</p>
<p style="text-align: center">　　如是分别　　为菩萨说　　皆以方便</p>
<p style="text-align: center">　　开示佛法</p>
<p>　　如是阿难。如来正觉。为诸菩萨摩诃萨说斯方便显示持法。</p>
<p>　　佛告阿难。云何如来。为诸菩萨摩诃萨说八正道法。云何菩萨摩诃萨。离于八邪向八解脱。出过凡夫。修八正道。而无到处。远离诸边。住于中道。越凡夫地。安住菩提。亦不住菩提相。离诸邪见。修于<a>正见</a>。不取身相。亦复不住菩提之相。佛身无为。离于诸数。修佛相者。则得众生一相无相。出离众生生死阴界。安住无为毕竟空舍。见一切法无生无住。何以故。诸法性相皆无住故。远离世间及出世间。住寂灭处。不染世间。不着出世间。若法非法。有为无为。皆悉远离。舍于断常。住平等相。知过去未来现在心数无有异相。亦不得菩提心相。何以故。一切诸心皆平等故。身相亦尔。是故不为毒火刀箭之所伤害。何以故。已离一切烦恼毒故。常生净国离诸恶趣。虽住诸趣而证菩提。常住安隐亦无依止。以如是义。一切刀兵不能加害。何以故。见寂灭菩提空无住处。以无住故一切毒箭皆不能害。是名无缚。乘于疾乘亦不住乘。是名无缚。何以故。无所得故。是故刀箭不害其身。知诸法空求不可得。一切毒害所不能侵。何以故。行普之慈遍覆一切故。行菩提慈不得诸众生故。行空之慈诸法寂灭故。行无热慈远离诸烦恼故。行如是慈能令刀兵皆不害身。欲色无<a>色界</a>亦悉平等。知一切界一切法性同于菩提等无异相。若能如是心无思虑。亦无调戏寂灭清净。菩萨摩诃萨。知一切法如呼声响。离一切相。尽同法界。无归无趣。善解一切音声语言。无示无说离音声相。不自高己离于我想。过于一切言说音声而无过相。是故悉知一切法寂灭。亦不得一切法相。出过诸法心无所归。于诸言音亦不染着。尔时世尊。而说偈言</p>
<p style="text-align: center">　　离于八邪　　而修八正　　九次八解</p>
<p style="text-align: center">　　是名八辈　　出过凡夫　　不住菩提</p>
<p style="text-align: center">　　法中之雄　　是名八辈　　出过凡夫</p>
<p style="text-align: center">　　不住菩提　　离菩提相　　是名八辈</p>
<p style="text-align: center">　　舍诸邪见　　修行正见　　既到道已</p>
<p style="text-align: center">　　是名八辈　　过诸身相　　不住菩提</p>
<p style="text-align: center">　　离证佛身　　是名八辈　　离众生想</p>
<p style="text-align: center">　　常修佛想　　度禅定想　　是名八辈</p>
<p style="text-align: center">　　离众生窟　　入涅槃城　　诸法无住</p>
<p style="text-align: center">　　是名八辈　　出于世间　　开示圣道</p>
<p style="text-align: center">　　会寂灭界　　是名八辈　　离诸世间</p>
<p style="text-align: center">　　说佛法相　　心无所证　　是名八辈</p>
<p style="text-align: center">　　无有有际　　亦无无际　　远离有无</p>
<p style="text-align: center">　　是名八辈　　寂灭无为　　舍于断常</p>
<p style="text-align: center">　　深入平等　　是名八辈　　不取过去</p>
<p style="text-align: center">　　及未来心　　现在亦尔　　是名八辈</p>
<p style="text-align: center">　　说有初心　　而发菩提　　心相自空</p>
<p style="text-align: center">　　何名菩提　　无到无出　　亦无菩提</p>
<p style="text-align: center">　　毒火刀箭　　所不能害　　断于诸趣</p>
<p style="text-align: center">　　永离依止　　无来无去　　而无所害</p>
<p style="text-align: center">　　无向菩提　　显说音声　　自证如实</p>
<p style="text-align: center">　　不由他教　　不得是趣　　及诸非趣</p>
<p style="text-align: center">　　声念念灭　　大乘速显　　常说安隐</p>
<p style="text-align: center">　　第一空法　　若能速证　　是名无缚</p>
<p style="text-align: center">　　疾乘是法　　菩萨所记　　心无弃舍</p>
<p style="text-align: center">　　是名无缚　　刀兵恶趣　　所不侵逼</p>
<p style="text-align: center">　　身得无畏　　毒不能害　　菩萨行慈</p>
<p style="text-align: center">　　普遍一切　　离于诤讼　　是名无缚</p>
<p style="text-align: center">　　不取身相　　善分别身　　到菩提道</p>
<p style="text-align: center">　　弃舍恶趣　　除其愚痴　　神通自在</p>
<p style="text-align: center">　　得明菩提　　是名八辈　　知欲色界</p>
<p style="text-align: center">　　及与无色　　三界同相　　是名八辈</p>
<p style="text-align: center">　　诸界平等　　离恼菩提　　<a>妄想</a>无智</p>
<p style="text-align: center">　　所不能染　　出一切相　　无所讥嫌</p>
<p style="text-align: center">　　若有所说　　皆趣法界　　说无所趣</p>
<p style="text-align: center">　　同于法界　　心住法忍　　是名八辈</p>
<p style="text-align: center">　　若欲修行　　住寂灭法　　不自称己</p>
<p style="text-align: center">　　而为他说　　出过声相　　度无声相</p>
<p style="text-align: center">　　不着音声　　是名八辈　　因声解脱</p>
<p style="text-align: center">　　知法无相　　亦无住处　　无趣无出</p>
<p style="text-align: center">　　阿难当知　　如是八辈　　于诸说中</p>
<p style="text-align: center">　　最为第一</p>
<p>　　尔时世尊告阿难言。汝今当知。如来等正觉为诸菩萨摩诃萨方便说示如是八辈。</p>
<p>　　阿难言。云何如来世尊。为诸菩萨摩诃萨说须陀洹。佛言。须陀洹者。所为得入圣道流。名不思议佛法。若菩萨摩诃萨。能如是修不见道及所<a>修道</a>。度一切相。流注佛法非色非生。于一切法无著。一切法无处。一切法无缘。一切法无住。一切法无所有。一切法不成就。菩萨摩诃萨。若到是道得坚精进坚势力坚智坚慧不生懈怠。安住寂灭乘如实道。救护众生最胜无上。不取是道亦复不住。修如是道求一切法。而无所得不没不动。无住想无道想无世间想无佛想。悉皆平等无诸盖障。<a>智行</a>境界无所挂碍。于一切法及诸邪见住平等相。开佛知见示深法门。分别身见出过我想。是名须陀洹。不取佛道究竟无碍。乐求佛道不著有戒。亦不取佛戒。非戒取戒。非取相戒。三结已离不住三界。如佛所学修行圣道。离一切想不取于缘。无诸障碍入于佛道。心得寂灭。不着寿命我人等见。诸根清净。远离烦恼。为修菩提而行于施。悉舍一切。救苦众生。使度四流令立涅槃。尽诸有相显示无相。若见四众不生怖畏。志求寂灭净菩提道。已离怖畏无有死畏。何以故。现证寂灭离诸尘垢。善住佛道知去来趣亦无去来。而善分别众生之想。心无戏论究竟佛道。是名菩萨摩诃萨须陀洹相。		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h3>　　不退转法轮经声闻辟支佛品第三</h3>
<p>　　尔时世尊。即说偈言</p>
<p style="text-align: center">　　说于四道　　佛难思议　　若有住者</p>
<p style="text-align: center">　　不退菩提　　犹如虚空　　无所依止</p>
<p style="text-align: center">　　无住无缘　　离于取着　　是名为道</p>
<p style="text-align: center">　　得坚固意　　乘如是乘　　无上救世</p>
<p style="text-align: center">　　不住彼此　　不处中流　　不着佛道</p>
<p style="text-align: center">　　名须陀洹　　一切世间　　及佛余法</p>
<p style="text-align: center">　　究竟<a>彼岸</a>　　名须陀洹　　灭诸盖障</p>
<p style="text-align: center">　　显示佛道　　尽一切相　　名须陀洹</p>
<p style="text-align: center">　　不高己身　　而起佛法　　开示知见</p>
<p style="text-align: center">　　入于佛慧　　先起我想　　颠倒众恶</p>
<p style="text-align: center">　　如是知已　　不着佛道　　本疑于佛</p>
<p style="text-align: center">　　为得不得　　究竟无著　　不取道想</p>
<p style="text-align: center">　　不起戒取　　善住佛戒　　常修正勤</p>
<p style="text-align: center">　　不取戒想　　断于三结　　不着三界</p>
<p style="text-align: center">　　行于佛道　　知众生想　　虽修菩提</p>
<p style="text-align: center">　　而不取想　　心行寂灭　　清净佛道</p>
<p style="text-align: center">　　欢喜布施　　远离颦蹙　　住于正命</p>
<p style="text-align: center">　　心无戏论　　悉舍一切　　济苦众生</p>
<p style="text-align: center">　　得无上施　　名须陀洹　　断数数生</p>
<p style="text-align: center">　　无相无著　　远离恐怖　　出世间畏</p>
<p style="text-align: center">　　法及非法　　一切皆舍　　不着诸阴</p>
<p style="text-align: center">　　名世间明　　安处四众　　而无所畏</p>
<p style="text-align: center">　　显示寂灭　　净修佛法　　无众生想</p>
<p style="text-align: center">　　亦非实想　　是名无染　　分别怖畏</p>
<p style="text-align: center">　　离一切畏　　亦无死畏　　处于寂灭</p>
<p style="text-align: center">　　离垢安隐　　已过恶趣　　是故不畏</p>
<p style="text-align: center">　　善说诸道　　无漏无相　　菩萨之法</p>
<p style="text-align: center">　　示须陀洹　　为诸下劣　　故作是说</p>
<p style="text-align: center">　　以巧方便　　显示佛法　　为放逸者</p>
<p style="text-align: center">　　故显此法　　救世世尊　　多方便说</p>
<p style="text-align: center">　　随其本行　　而示佛道　　阿难当知</p>
<p style="text-align: center">　　是须陀洹　　为小智者　　说如是事</p>
<p style="text-align: center">　　不解方便　　愚痴狭劣　　不识甚深</p>
<p style="text-align: center">　　而生诤论　　以百千法　　示须陀洹</p>
<p style="text-align: center">　　须陀洹者　　显菩提法</p>
<p>　　如是阿难。如来等正觉。为诸菩萨摩诃萨以善方便说须陀洹。</p>
<p>　　阿难言。云何名如来等正觉为菩萨摩诃萨说斯陀含。阿难当知。菩萨摩诃萨。随顺于智。佛智不可思议。修无量因。亦不取因相及菩提智。能断一切惑而求佛智慧。赞叹金刚三昧出过一切诸禅定上。灭一切结烦恼暗障。悉见于佛。得一切佛法平等正观。以无量因求无所得。如佛证法不动众生。亦不动于众生之界而取法界。无量众生。于旷劫中多所乏少。不能成就菩提之道。引诸众生到不退转。志求于佛。根力觉道禅定解脱名无色定。我今当以如是等法。开示众生令得解悟而求佛道。欲坐道场求如实智。通达佛眼不思议眼。为欲利益一切众生求于佛眼。如是智慧为最为上。悉知诸法甚深之相。而自于智无所分别。安立众生住于诸法中。使知一切法不住。为得是法而来集会。名斯陀含。来已见众生界及不思议界通达无碍。不取境界亦无得无到。云何当有成就众生。不见成就众生故。于一切法及众生界。非见非不见。而知众生。流注法界。明了法界。同于菩提。解于法界。及众生界。无量佛道。无得无分别。同于道智。近无等智。离垢清净。得无所得。证无所证。是名真智。菩萨摩诃萨求如是智名斯陀含。尔时世尊。而说偈言</p>
<p style="text-align: center">　　随顺此智者　　是名不思议</p>
<p style="text-align: center">　　为求佛慧故　　故名斯陀含</p>
<p style="text-align: center">　　无量因缘说　　成就菩提道</p>
<p style="text-align: center">　　修行是法故　　我常往来求</p>
<p style="text-align: center">　　不动三昧相　　灭除烦恼结</p>
<p style="text-align: center">　　是故专修习　　成就而不退</p>
<p style="text-align: center">　　亦知法非法　　通达无碍相</p>
<p style="text-align: center">　　住诸法实际　　修于斯陀含</p>
<p style="text-align: center">　　随顺佛所说　　如闻而修行</p>
<p style="text-align: center">　　为得此法故　　我常往来求</p>
<p style="text-align: center">　　法界未曾有　　不动于众生</p>
<p style="text-align: center">　　是名斯陀含　　寂灭去来相</p>
<p style="text-align: center">　　众生无智慧　　愚痴甚苦恼</p>
<p style="text-align: center">　　为欲安立故　　而求佛智慧</p>
<p style="text-align: center">　　根力觉道等　　禅定及解脱</p>
<p style="text-align: center">　　勤修三昧相　　而求佛智慧</p>
<p style="text-align: center">　　究竟菩提道　　诸佛之所行</p>
<p style="text-align: center">　　是名斯陀含　　发行而常求</p>
<p style="text-align: center">　　若得如是法　　佛眼难思议</p>
<p style="text-align: center">　　是名斯陀含　　恒求于佛眼</p>
<p style="text-align: center">　　如佛所应求　　为救护依止</p>
<p style="text-align: center">　　我今所求者　　一切智最上</p>
<p style="text-align: center">　　是智之所知　　诸法相真实</p>
<p style="text-align: center">　　于智无染着　　是智为最上</p>
<p style="text-align: center">　　是智之所知　　诸法相真实</p>
<p style="text-align: center">　　心常无所染　　恒求如是法</p>
<p style="text-align: center">　　利安诸众生　　一切智中上</p>
<p style="text-align: center">　　是名斯陀含　　往来之所求</p>
<p style="text-align: center">　　谛观于法界　　众生不思议</p>
<p style="text-align: center">　　是名斯陀含　　为求众生界</p>
<p style="text-align: center">　　知众生界已　　不着于众生</p>
<p style="text-align: center">　　是名斯陀含　　而求无所得</p>
<p style="text-align: center">　　若不得众生　　一切法无相</p>
<p style="text-align: center">　　能作如是知　　开导诸众生</p>
<p style="text-align: center">　　虽观一切法　　不见观察相</p>
<p style="text-align: center">　　执心无乱意　　而求诸佛法</p>
<p style="text-align: center">　　如是清净智　　远离一切垢</p>
<p style="text-align: center">　　不得是智相　　是名为求道</p>
<p style="text-align: center">　　开示诸众生　　菩萨所不讥</p>
<p style="text-align: center">　　是名究竟智　　为得彼故来</p>
<p style="text-align: center">　　阿难汝当知　　为说斯陀含</p>
<p style="text-align: center">　　少智诸众生　　妄相着是非</p>
<p style="text-align: center">　　阿难汝当知　　为说斯陀含</p>
<p style="text-align: center">　　使精勤众生　　令作如是解</p>
<p style="text-align: center">　　常善修多闻　　决定甚深法</p>
<p style="text-align: center">　　逮得真实义　　速成于菩提</p>
<p>　　阿难。是名如来等正觉为诸菩萨摩诃萨方便说斯陀含。阿难言。云何名如来等正觉为诸菩萨摩诃萨说阿那含。佛告阿难。菩萨摩诃萨出过一切世间之相。究竟佛行心无行处。虽知去来。而常不取去来之相。知一切法无依住亦不来还。何以故。不见诸法有去无去。出过凡夫除凡夫想。不着佛想逮无住法。何以故。究竟一切寂灭法界。亦不得佛与凡夫差别之相。远离恶道除其贪欲。不着众味离于四食。开示知见。不取一切六十二见。不见有相。不着无相。悉离有无。于诸盖障作涅槃相。无转无不转除恶道垢。摧伏众魔远离愚痴。拔无明箭竭无明种。害无明怨照除贪嗔。断诸结使开示诸有。拔爱欲箭除诸憍慢。晓了阴相究竟明处。常乐佛乘不思议乘。到于一切诸法实相。菩萨摩诃萨若能如是出于淤泥。离于系着得本愿藏。亦得过去未来诸佛之藏。悉于一切伏藏中上。亦为过去诸佛之所建立。而心平等不高不下。得如是乘。于诸众生。为最为胜第一无上。菩萨摩诃萨究竟佛乘。于一切法悉得无相。菩萨摩诃萨于诸法中断于疑网证不还果。复次阿难。菩萨摩诃萨以四弘誓摄取一切众生。安立一切众生。悉入佛乘住菩提道。云何安住菩提。所谓众生相。如实<a>觉悟</a>住众生界。何以故。善知空界不思议界离众生想。何以故。是贤圣界即众生界。不思议界即是空相。亦无众生离诸结使。犹如虚空无形相。实无所有。无染无著。知一切众生。悉皆平等不出不没。究竟菩提离众生相。犹如空界无所觉了。何以故。无法可得。如是无得。即是一切法相及众生相。心所觉了即非觉了。何以故。无法可得。如是无得即是无证。是故名为得阿那含。一切众生。一切诸法。佛法僧等。出如是相。名阿那含。尔时世尊。即说偈言</p>
<p style="text-align: center">　　不复还来　　灭凡夫法　　舍世间行</p>
<p style="text-align: center">　　名阿那含　　知无去来　　无住无依</p>
<p style="text-align: center">　　无有处所　　是故不来　　舍于凡夫</p>
<p style="text-align: center">　　为佛救护　　更不复来　　名阿那含</p>
<p style="text-align: center">　　法无有去　　亦无来相　　无来无去</p>
<p style="text-align: center">　　名阿那含　　断诸贪欲　　不着四食</p>
<p style="text-align: center">　　不退道场　　名阿那含　　除灭一切</p>
<p style="text-align: center">　　六十二见　　而无所去　　名阿那含</p>
<p style="text-align: center">　　离一切有　　心无常相　　解了如实</p>
<p style="text-align: center">　　是故不来　　涅槃寂灭　　离诸烦恼</p>
<p style="text-align: center">　　灭去来相　　是故不来　　断诸恶趣</p>
<p style="text-align: center">　　离一切垢　　证于涅槃　　是故不来</p>
<p style="text-align: center">　　摧伏怨敌　　诸魔军将　　超出假名</p>
<p style="text-align: center">　　是故不来　　拔无明箭　　害一切爱</p>
<p style="text-align: center">　　弃舍喜欲　　是故不来　　灭诸结使</p>
<p style="text-align: center">　　开示阴相　　得决定智　　名阿那含</p>
<p style="text-align: center">　　拔忧恼刺　　破憍慢山　　善解五阴</p>
<p style="text-align: center">　　名阿那含　　究竟照明　　庄严佛乘</p>
<p style="text-align: center">　　出欲淤泥　　名阿那含　　悉知伏藏</p>
<p style="text-align: center">　　诸伏藏上　　佛所安置　　是故不来</p>
<p style="text-align: center">　　安住最胜　　佛乘无上　　断除诸结</p>
<p style="text-align: center">　　名阿那含　　以四弘誓　　建立菩提</p>
<p style="text-align: center">　　住菩提已　　是故不来　　知诸空界</p>
<p style="text-align: center">　　难可思议　　除灭诸想　　是故不来</p>
<p style="text-align: center">　　于诸众生　　及法界相　　而无所得</p>
<p style="text-align: center">　　是故不来　　心无所取　　不随于相</p>
<p style="text-align: center">　　安住菩提　　名阿那含　　众生界空</p>
<p style="text-align: center">　　不可思议　　知如是法　　是故不来</p>
<p style="text-align: center">　　如是阿难　　显示那含　　诸无碍相</p>
<p style="text-align: center">　　安立佛法		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　阿难当知。如来等正觉。为诸菩萨摩诃萨。随宜方便说阿那含。佛告阿难。我今复说菩萨摩诃萨阿罗汉。灭一切行。修佛所行。舍诸有为。而能成熟一切众生。亦断一切众生苦恼。是名阿罗汉。不得众生相。亦不得苦恼相。是名阿罗汉。灭诸取着。住于无相。知诸法空。离一切相。悉无所有。除诸众生一切妄想颠倒痴惑。了达空法不可思议。是阿罗汉得不思议菩提。成就如是法故名阿罗汉。如过去诸佛所应说法。未来现在一切诸佛亦如是说。无有戏论具足清白。演说真实菩提之法名阿罗汉。安立众生住菩提道。无所取著名阿罗汉。应行诸波罗蜜慈。得佛大慈满足众生。无相之慈亦能安立一切众生。如是修慈无所分别。不取众生及以慈相名阿罗汉。为一切众生说法。而于诸法都无所取。若能如是名阿罗汉。分别显示根力觉道。于诸众生无染无著名阿罗汉。善知一切众生心行。发起菩提。能如是者名阿罗汉。演说一切有为诸行。而不取著名阿罗汉。亦为诸余一切众生。说无著行无取行。作如是说名阿罗汉。游诸佛国心无去相悉到佛所。以无相智如佛而见名阿罗汉。若能如是成就佛国具足诸功德。亦名不思议平等无垢清净福田。空行福田。阿鞞跋致福田。第一清净无女人相福田。离诸结使贪欲福田。如佛证知能尽一切盖障福田。摧伏诸魔尘劳福田。悉制外道邪见福田。一切福田。庄严福田。离于一切怖畏福田。无诤福田。寂灭福田。神通福田。最胜福田。无窟宅福田。无尽福田。具足菩萨所行福田。得佛自在最上福田。佛所护持福田。变化福田。以是法印印诸众生令得安隐巧说福田。一切璎珞庄严佛界决定涅槃寂灭福田。亦于一切福田中。成就如是福田。能知一切法不生不灭。名阿罗汉。除诸染着。见来嗔者而心不恼。名阿罗汉。于一切法不取其相。名阿罗汉。灭除习智修最上智。而能速证名阿罗汉。以是威仪建立菩提。菩提势力名阿罗汉。如是菩提亦名不思议。不思议者亦名不动。如是不动。能令无数亿种众生。安立菩提。无所取着。皆住平等。同于坏相。无所有相。知一切法。皆入菩提。住无所住阿罗汉。如是知已。能为众生说如斯法而不染着。虽有言说亦无说相。度诸众生。亦复不取诸众生想。断常二边于身不动。不断烦恼而离憍慢。于一切法无生寂灭无行。不坏色相不坏受想行识诸凡夫法相。而心不动。以求解脱安住佛法。亦非安住须陀洹果相解脱。斯陀含阿那含阿<a>罗汉果</a>相解脱。妄见一切起诸颠倒取佛智慧解脱。妄见取菩提心解脱。妄见修菩提施解脱。妄见修菩提戒解脱。妄见恼害忍辱解脱。妄见懈怠精进解脱。妄见乱想禅定解脱。妄见愚痴智慧解脱。妄见声闻凡夫解脱。妄见父母妻子男女眷属。如是等一切解脱。妄见贪嗜诸欲无量苦恼。而生亲爱起于染着。是结使法是恼害处。于此法中生二种相。为除妄想度脱众生。名阿罗汉。为除利养贪求妄想及在家出家想。于诸鄙贱及最胜法皆悉平等。而亦不见此凡夫法彼是佛法。为断如是妄想颠倒说解脱法。若欲严净佛国教化成就如是众生。是名涅槃。如是众生不名涅槃。如是众生生于诸有。如是众生不生诸有。如是众生行于菩提。如是众生不行菩提。如是众生毁破禁戒。如是众生受持禁戒。如是众生名有智慧。如是众生名无智慧。若有众生。起于二心而生妄想。为除如是众生妄想。非福田非不福田。如是众生勤行精进。如是众生不勤精进。是愚痴法。是智人法。是女人法。是男子法。是圣法。是非圣法。起于二想。为除如是二心妄想故。菩萨住于不退菩提亦非不退菩提。有受菩提记亦非受菩提记。有近菩提座非近菩提座。有如是二心起虚妄想。如是菩提逮得菩提。菩萨不得菩提真实解脱。以要言之。着一切法皆是妄想。是故阿难。阿罗汉为断一切众生妄想。使得解脱故能如是说无相法。是名菩萨摩诃萨阿罗汉。尔时世尊。而说偈言</p>
<p style="text-align: center">　　除一切行　　离生死行　　出于世间</p>
<p style="text-align: center">　　名阿罗汉　　灭烦恼结　　度脱一切</p>
<p style="text-align: center">　　诸苦众生　　名阿罗汉　　不得众生</p>
<p style="text-align: center">　　及诸结使　　于法无利　　名阿罗汉</p>
<p style="text-align: center">　　灭除妄想　　住无妄想　　知诸法空</p>
<p style="text-align: center">　　名阿罗汉　　知空最胜　　而得无相</p>
<p style="text-align: center">　　尽一切相　　名阿罗汉　　灭诸众生</p>
<p style="text-align: center">　　一切恶&ldquo;&gt;相　　弃一切相　　名阿罗汉</p>
<p style="text-align: center">　　除诸边际　　得无想法　　而自证知</p>
<p style="text-align: center">　　名阿罗汉　　为得菩提　　难可思议</p>
<p style="text-align: center">　　发胜精进　　名阿罗汉　　若说于法</p>
<p style="text-align: center">　　无毁无浊　　安立菩提　　名阿罗汉</p>
<p style="text-align: center">　　为净福田　　令众得乐　　不得众生</p>
<p style="text-align: center">　　名阿罗汉　　若说诸法　　一切无取</p>
<p style="text-align: center">　　无法非法　　名阿罗汉　　觉道根力</p>
<p style="text-align: center">　　为众显示　　得第一果　　名阿罗汉</p>
<p style="text-align: center">　　善知众生　　净于菩提　　为说是相</p>
<p style="text-align: center">　　名阿罗汉　　世间所说　　一切诸行</p>
<p style="text-align: center">　　于行无著　　名阿罗汉　　勇猛世尊</p>
<p style="text-align: center">　　难思福田　　随佛住处　　为人演说</p>
<p style="text-align: center">　　若欲见佛　　无见不见　　如佛所见</p>
<p style="text-align: center">　　名阿罗汉　　是应福田　　圣贤福田</p>
<p style="text-align: center">　　无上精进　　名阿罗汉　　远离染欲</p>
<p style="text-align: center">　　于嗔不嗔　　亦说菩提　　名阿罗汉</p>
<p style="text-align: center">　　知一切法　　寂灭无相　　是故菩提</p>
<p style="text-align: center">　　名阿罗汉　　不动一相　　诸众生界</p>
<p style="text-align: center">　　令无数亿　　安住菩提　　众生菩提</p>
<p style="text-align: center">　　悉住无相　　知彼平等　　名阿罗汉</p>
<p style="text-align: center">　　得无等等　　同一切法　　而知无相</p>
<p style="text-align: center">　　平等菩提　　能如是解　　说名罗汉</p>
<p style="text-align: center">　　知如实法　　清净无浊　　为众说法</p>
<p style="text-align: center">　　而无所说　　度无量众　　亦无动摇</p>
<p style="text-align: center">　　不得众生　　断常诸边　　而众皆见</p>
<p style="text-align: center">　　度脱苦恼　　究竟诸法　　无生无灭</p>
<p style="text-align: center">　　而已方便　　度脱众生　　不坏于色</p>
<p style="text-align: center">　　受想行识　　亦复如是　　即名解脱</p>
<p style="text-align: center">　　于诸凡夫　　而无动相　　建立佛法</p>
<p style="text-align: center">　　安住解脱　　能令众生　　不念果报</p>
<p style="text-align: center">　　佛解脱相　　为人说法　　妄取菩提</p>
<p style="text-align: center">　　修行布施　　持戒忍辱　　为除妄想</p>
<p style="text-align: center">　　懈怠懒惰　　取相精进　　除解脱相</p>
<p style="text-align: center">　　罗汉所说　　生禅定想　　愚无智慧</p>
<p style="text-align: center">　　为令解脱　　说阿罗汉　　此无相法</p>
<p style="text-align: center">　　能除虚妄　　如是说法　　名阿罗汉</p>
<p style="text-align: center">　　众生虚妄　　取声闻想　　无解脱相</p>
<p style="text-align: center">　　罗汉说法　　父母妻子　　愚痴取着</p>
<p style="text-align: center">　　则非菩提　　染着生死　　兄弟姊妹</p>
<p style="text-align: center">　　妄生亲爱　　寂灭解脱　　名阿罗汉</p>
<p style="text-align: center">　　造诸行业　　贪着亲爱　　见即生恋</p>
<p style="text-align: center">　　本是我亲　　更相染着　　互共亲爱</p>
<p style="text-align: center">　　不识离别　　令魔自在　　不离世间</p>
<p style="text-align: center">　　为最极恶　　如是过患　　罗汉所说</p>
<p style="text-align: center">　　于诸结使　　皆悉觉悟　　二俱虚妄</p>
<p style="text-align: center">　　罗汉所说　　为利多人　　行无戏论</p>
<p style="text-align: center">　　如是解脱　　罗汉所说　　在家出家</p>
<p style="text-align: center">　　多生妄想　　凡愚取着　　罗汉解脱</p>
<p style="text-align: center">　　见家系缚　　广显正法　　凡愚妄想</p>
<p style="text-align: center">　　罗汉解脱　　弃舍凡夫　　无利佛法</p>
<p style="text-align: center">　　舍利无利　　名阿罗汉　　见有高下</p>
<p style="text-align: center">　　若干等种　　众生取想　　罗汉解脱</p>
<p style="text-align: center">　　成就取&rdquo;&gt;相　　多所修习　　如是着相</p>
<p style="text-align: center">　　善能解脱　　得佛福田　　究竟真实</p>
<p style="text-align: center">　　妄取是田　　罗汉解脱　　无灭非灭</p>
<p style="text-align: center">　　亦物非物　　虽修菩提　　不得菩提</p>
<p style="text-align: center">　　持戒毁戒　　有智无智　　众生愚痴</p>
<p style="text-align: center">　　起于二想　　人多取着　　有若干种</p>
<p style="text-align: center">　　解脱此想　　罗汉所说　　作福田想</p>
<p style="text-align: center">　　非福田想　　无智凡愚　　作种种想</p>
<p style="text-align: center">　　于诸女人　　及与男子　　圣非圣法</p>
<p style="text-align: center">　　作二种心　　如是众生　　凡愚无智</p>
<p style="text-align: center">　　取着二想　　罗汉解脱　　退不退法</p>
<p style="text-align: center">　　有记无记　　近坐菩提　　不取菩提</p>
<p style="text-align: center">　　得菩提已　　毕竟寂灭　　永离生死</p>
<p style="text-align: center">　　取涅槃想　　断众生缚　　灭一切相</p>
<p style="text-align: center">　　是故罗汉　　为名解脱　　菩萨法尔</p>
<p style="text-align: center">　　现为罗汉　　不起法忍　　即罗汉智</p>
<p style="text-align: center">　　如是罗汉　　菩萨不讥　　心常住于</p>
<p style="text-align: center">　　最上菩提		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　尔时世尊告阿难言。汝今当知。是名如来等正觉为诸菩萨摩诃萨方便说阿罗汉。阿难言。云何如来等正觉复为诸菩萨摩诃萨说名声闻。佛言。阿难。菩萨能使无量阿僧祇众生。以佛法声令一切闻。故名声闻。亦令得闻不可思议声。闻不可思议声已。而于菩提无有戏论。以清净声令彼得闻。亦名声闻。又使得闻唯涅槃乐更无余乐。闻如是声亦名声闻。又使得闻根力觉道禅定解脱。诸三昧等念处正勤证于无余。如是之法令无数众皆悉得闻亦名声闻。是身苦空无我。而诸阴相皆不可得。凡夫愚痴。分别此身妄起取着。闻如是声亦名声闻。又得眼界虚伪不实。乃至佛眼皆同眼界不可思议。能令众生如实而见。于一切法无成就相名成就眼。如是法相使众生闻名为声闻。如呼声响令众生闻名为声闻。不应于声而妄取着。无有声相亦无所得。闻如是声名为声闻。不应于香而取香相亦无所得。譬如有人梦中闻香实无有香。于无香中妄起香想。但是颠倒自生分别。而取香相凡愚信受。闻如是声名为声闻。舌入相空犹如肉段不能知味。亦如聚沫不可为喻。过于喻故非味非具。分别味相实无所得。如是味界及不思议界平等无二。离心无念亦无思惟实无心想。闻如是声名为声闻。已所知法皆令他闻名为声闻。若闻于身分别身相。身相体性本空非生非不生。是名菩提。令无量众得闻是声名为声闻。心性无体实无所有。皆如幻化非生非灭。能令众生皆悉得闻名为声闻。佛告阿难。声闻法施不可思议。得证是道名不思议。以是不思议法施能生菩提。何以故。种子相似生故。无果为果。非财施所得。从闻信解名为声闻。财施微小法施为上。如是法施不嫉于他。亦无施相不着是施。譬如幻化无分别。不生愿求不取施想无愿求故。阿难当知。如是施者成就菩提。从闻信解名为声闻。尽一切相离诸结使。出过声闻一切僧上。发大音声演说佛法。何以故。得具足声出过一切诸音声故。出是声已令闻佛法。知诸声相非一非异成就正信。说法无二亦非不二。闻如是法名为声闻。尔时世尊。而说偈言</p>
<p style="text-align: center">　　无量众生闻　　佛法不思议</p>
<p style="text-align: center">　　菩萨广大辩　　是名为声闻</p>
<p style="text-align: center">　　闻已信菩提　　无浊无戏论</p>
<p style="text-align: center">　　令一切悉闻　　是名为声闻</p>
<p style="text-align: center">　　闻于涅槃乐　　是乐最第一</p>
<p style="text-align: center">　　普令闻寂灭　　是名为声闻</p>
<p style="text-align: center">　　诸力及觉道　　念处与根等</p>
<p style="text-align: center">　　速得于究竟　　是名为声闻</p>
<p style="text-align: center">　　闻此身苦空　　无有坚实相</p>
<p style="text-align: center">　　贪恚痴所侵　　是故分别身</p>
<p style="text-align: center">　　亦闻于眼入　　非实而见实</p>
<p style="text-align: center">　　众生多愚痴　　凡夫盲无智</p>
<p style="text-align: center">　　若得于佛眼　　正见不思议</p>
<p style="text-align: center">　　逮得如是眼　　无复诸愚痴</p>
<p style="text-align: center">　　诸法无成就　　一切众生闻</p>
<p style="text-align: center">　　以如是因缘　　亦名为声闻</p>
<p style="text-align: center">　　一切诸法相　　犹如呼声响</p>
<p style="text-align: center">　　此中无闻者　　亦无有说者</p>
<p style="text-align: center">　　令无数众闻　　是名为声闻</p>
<p style="text-align: center">　　此中无所闻　　无有染著者</p>
<p style="text-align: center">　　譬如人梦中　　虽闻多种香</p>
<p style="text-align: center">　　无一成就者　　如是知香体</p>
<p style="text-align: center">　　远离一切垢　　亦无闻香者</p>
<p style="text-align: center">　　菩萨之解脱　　多颠倒众生</p>
<p style="text-align: center">　　闻舌犹肉段　　不能得知味</p>
<p style="text-align: center">　　肉段若知味　　亦应知平等</p>
<p style="text-align: center">　　分别如是相　　贪味为最恶</p>
<p style="text-align: center">　　此界难思议　　是名知于味</p>
<p style="text-align: center">　　决定知味已　　菩萨无所著</p>
<p style="text-align: center">　　令众闻决定　　是名为声闻</p>
<p style="text-align: center">　　观身分别相　　本性空无生</p>
<p style="text-align: center">　　若知于真实　　无生无能生</p>
<p style="text-align: center">　　菩提如是相　　亦无生能生</p>
<p style="text-align: center">　　普令众生闻　　是名为声闻</p>
<p style="text-align: center">　　意亦如是知　　体性无所有</p>
<p style="text-align: center">　　空无体性故　　能令一切闻</p>
<p style="text-align: center">　　如物法无生　　无灭亦无二</p>
<p style="text-align: center">　　无相无所见　　是名为声闻</p>
<p style="text-align: center">　　咸使闻其施　　法施不思议</p>
<p style="text-align: center">　　修行趣道场　　成就于菩提</p>
<p style="text-align: center">　　譬如种种子　　各得相似果</p>
<p style="text-align: center">　　修施不思议　　证道亦复然</p>
<p style="text-align: center">　　悉施诸财物　　法施为最胜</p>
<p style="text-align: center">　　舍心无贪嫉　　是名菩提道</p>
<p style="text-align: center">　　心常不取着　　虽施无依怙</p>
<p style="text-align: center">　　若能如是施　　速证于菩提</p>
<p style="text-align: center">　　能离一切相　　悉舍诸结使</p>
<p style="text-align: center">　　无有诸染着　　是名为声闻</p>
<p style="text-align: center">　　其声甚微妙　　于诸声最上</p>
<p style="text-align: center">　　此声令远闻　　佛法不思议</p>
<p style="text-align: center">　　能令一切知　　诸声无所依</p>
<p style="text-align: center">　　非一亦非异　　是名为声闻</p>
<p style="text-align: center">　　欲令一切闻　　诸佛之所说</p>
<p style="text-align: center">　　随所闻法音　　皆发于菩提</p>
<p style="text-align: center">　　闻诸福田中　　佛福田最胜</p>
<p style="text-align: center">　　随佛所住处　　亲近救世尊</p>
<p style="text-align: center">　　使闻三千界　　安住于虚空</p>
<p style="text-align: center">　　众生亦复尔　　皆同涅槃相</p>
<p style="text-align: center">　　所说四大界　　分别为众生</p>
<p style="text-align: center">　　犹如虚空相　　等于不思议</p>
<p style="text-align: center">　　诸界如是相　　亦无有能知</p>
<p style="text-align: center">　　是中无生死　　无恼无涅槃</p>
<p style="text-align: center">　　诸法无真实　　众生亦皆然</p>
<p style="text-align: center">　　是名寂灭界　　云何见生者</p>
<p style="text-align: center">　　为无量众生　　昼夜常闻知</p>
<p style="text-align: center">　　不着己名利　　但为众生说</p>
<p style="text-align: center">　　当知是声闻　　欲令一切闻</p>
<p style="text-align: center">　　实非声闻法　　但现为声闻</p>
<p style="text-align: center">　　世雄假名说　　说法中最上</p>
<p style="text-align: center">　　是故知众生　　一切皆如相</p>
<p style="text-align: center">　　是名为声闻　　无漏除结缚</p>
<p style="text-align: center">　　解脱一切结　　而为众生说</p>
<p style="text-align: center">　　显示离诸缚　　清净无调戏</p>
<p style="text-align: center">　　见已为人说　　佛法皆亦然</p>
<p style="text-align: center">　　不久当得见　　如佛所说法</p>
<p style="text-align: center">　　菩萨所修行　　于法无染着</p>
<p style="text-align: center">　　是名为声闻　　无缚而清净</p>
<p style="text-align: center">　　亦使一切闻　　如闻而修行</p>
<p style="text-align: center">　　阿难汝当知　　我以方便说</p>
<p style="text-align: center">　　如是知声闻　　菩萨无所依</p>
<p>　　阿难当知。是名如来等正觉为诸菩萨摩诃萨方便说名声闻。阿难言。云何如来等正觉。复为诸菩萨摩诃萨说辟支佛法。佛言。阿难。菩萨现见一切法。云何现见。所谓知诸法无诤皆是假名。不坏法性而能见法证法。是名辟支佛。佛不思议。于一切法及诸众生。同涅槃相等无差别。无形无相清净寂灭。实际众生际涅槃际。犹如影幻无分齐无所有。于此诸际亦无际相。非言非说无所依止亦无所说。何以故。如我空无生无灭知众生际。则知法际生死际即是佛际。知如是际。是名辟支佛。现知于色。色者则名色阴。色阴尽已。但有言说。无我我所。何以故。如说色阴。但有言说。是空无生无灭。言无言相。云何以言说。说是色阴。亦现见受想行识。乃至说是识阴。知假名识阴等。但有言说。言说皆空无生无灭非实非虚。言说尚无。何况阴相。如是五阴。从假名起。是名辟支佛。何以故。因于名字言说为色。色但假名。无因非因。说名为因。是阴因缘不可说相。一切诸法无依无缘。如是觉知名辟支佛。尔时世尊。而说偈言</p>
<p style="text-align: center">　　现见一切法　　皆悉知无诤</p>
<p style="text-align: center">　　不生亦不坏　　无有浊乱相</p>
<p style="text-align: center">　　现见一切法　　本性皆空寂</p>
<p style="text-align: center">　　体相如是者　　则无有决定</p>
<p style="text-align: center">　　现见究竟处　　一切法亦然</p>
<p style="text-align: center">　　是名为正智　　缘觉不思议</p>
<p style="text-align: center">　　众生及涅槃　　前际不可得</p>
<p style="text-align: center">　　是际无有生　　佛亦难思议</p>
<p style="text-align: center">　　如众生涅槃　　无生无出处</p>
<p style="text-align: center">　　若法无生相　　是名为涅槃</p>
<p style="text-align: center">　　众生与涅槃　　皆如水中影</p>
<p style="text-align: center">　　有像无众生　　是名为涅槃</p>
<p style="text-align: center">　　众生与涅槃　　一切假名说</p>
<p style="text-align: center">　　无生亦无灭　　但有假名字</p>
<p style="text-align: center">　　如是言说相　　知无有众生</p>
<p style="text-align: center">　　是义应当知　　众生即涅槃</p>
<p style="text-align: center">　　一切言说空　　无心亦无法</p>
<p style="text-align: center">　　以言说非言　　决定无知者</p>
<p style="text-align: center">　　非言际无依　　言说亦无住</p>
<p style="text-align: center">　　如是言说相　　众生不思议</p>
<p style="text-align: center">　　众生及涅槃　　实际非实际</p>
<p style="text-align: center">　　出离得安隐　　永趣寂灭宅</p>
<p style="text-align: center">　　一切众生际　　犹如于影响</p>
<p style="text-align: center">　　无因亦无缘　　实际不思议</p>
<p style="text-align: center">　　一切诸法本　　但以假名说</p>
<p style="text-align: center">　　是际无所有　　不得名字相</p>
<p style="text-align: center">　　实际无言说　　亦无能知者</p>
<p style="text-align: center">　　以空无实际　　众生不思议</p>
<p style="text-align: center">　　实际无言说　　言说无所成</p>
<p style="text-align: center">　　真实相如如　　众生亦无际</p>
<p style="text-align: center">　　言说相自空　　非以言故知</p>
<p style="text-align: center">　　如汝之所说　　众生莫能思</p>
<p style="text-align: center">　　如是实际相　　非思议能知</p>
<p style="text-align: center">　　是名正觉说　　辟支难思议</p>
<p style="text-align: center">　　现见于色阴　　但有假名字</p>
<p style="text-align: center">　　如是阴相性　　常离于言说</p>
<p style="text-align: center">　　无有真实相　　乃名为出世</p>
<p style="text-align: center">　　如是知诸阴　　本性无住处</p>
<p style="text-align: center">　　是色无所有　　假名以为阴</p>
<p style="text-align: center">　　但有空名字　　不生亦不灭</p>
<p style="text-align: center">　　言说及诸法　　无有决定处</p>
<p style="text-align: center">　　若无有言说　　是名说色阴</p>
<p style="text-align: center">　　现见于痛阴　　想行亦如是</p>
<p style="text-align: center">　　乃至识阴等　　但有假言说</p>
<p style="text-align: center">　　见阴不可说　　离于一切相</p>
<p style="text-align: center">　　本性无所有　　不生亦不住</p>
<p style="text-align: center">　　如所说真实　　远离一切法</p>
<p style="text-align: center">　　如是知诸相　　体性无住处</p>
<p style="text-align: center">　　假名之所说　　说阴等亦空</p>
<p style="text-align: center">　　知言说空已　　无生亦无灭</p>
<p style="text-align: center">　　言说及诸法　　无有决定处</p>
<p style="text-align: center">　　若无有言说　　是名为识阴</p>
<p style="text-align: center">　　是阴离言说　　不可得限量</p>
<p style="text-align: center">　　无生无灭相　　亦无所依处</p>
<p style="text-align: center">　　解脱诸烦恼　　非业非果报</p>
<p style="text-align: center">　　非觉亦非阴　　非言非涅槃</p>
<p style="text-align: center">　　是想无决定　　亦无有智慧</p>
<p style="text-align: center">　　内外不可得　　无懈怠精勤</p>
<p style="text-align: center">　　无调戏疑惑　　亦无有成就</p>
<p style="text-align: center">　　不惊不怖畏　　无有一切色</p>
<p style="text-align: center">　　亦不见于空　　无相亦复然</p>
<p style="text-align: center">　　无有一异相　　非缚亦非解</p>
<p style="text-align: center">　　一切诸言音　　是声无所入</p>
<p style="text-align: center">　　是名为律陀　　非言所能及</p>
<p style="text-align: center">　　究竟于现见　　而说无尽法</p>
<p style="text-align: center">　　得是三昧已　　不着于言说</p>
<p style="text-align: center">　　此智若现见　　等说阿律陀</p>
<p style="text-align: center">　　律陀同诸法　　默然而演说</p>
<p style="text-align: center">　　于此现见倒　　不从他因缘</p>
<p style="text-align: center">　　是名为正觉　　缘觉不思议</p>
<p>　　不退转法轮经卷第二</p>
<p>　　癸卯岁高丽国大藏都监奉敕雕造		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>不退转法轮经卷第三</h2>
<p><strong>　　僧祐录云安公凉土异经在北凉录第二译</strong></p>
<h3>　　重释二乘相品第四</h3>
<p>　　阿难如是。菩萨摩诃萨。现知明无明。知行无行。知识知识相。知名色知名色相。知六入知六入相。知触知触相。知受知受相。知爱知爱相。知取知取相。知有知有相。知生知生相。知老死知老死相。修集现见名辟支佛。尔时世尊。而说偈言</p>
<p style="text-align: center">　　现见无明　　而无所知　　亦无成就</p>
<p style="text-align: center">　　如水中影　　明亦不动　　不着于法</p>
<p style="text-align: center">　　若不着法　　是名明相　　无明如空</p>
<p style="text-align: center">　　一切法相　　到于现见　　是名缘觉</p>
<p style="text-align: center">　　若说诸行　　非内非外　　亦非从佛</p>
<p style="text-align: center">　　而起于行　　是行假名　　决定非有</p>
<p style="text-align: center">　　无生无灭　　犹如虚空　　到此现见</p>
<p style="text-align: center">　　菩萨无畏　　是名正觉　　缘觉难思</p>
<p style="text-align: center">　　知一切法　　皆如幻化　　明如幻已</p>
<p style="text-align: center">　　是名现见　　不如实知　　是识行处</p>
<p style="text-align: center">　　是想分别　　知识法空　　识智非智</p>
<p style="text-align: center">　　一切不着　　若知于法　　识如幻想</p>
<p style="text-align: center">　　名色因缘　　皆有为相　　无决定体</p>
<p style="text-align: center">　　亦无成就　　离于六入　　说六入相</p>
<p style="text-align: center">　　言说音声　　体性皆空</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>