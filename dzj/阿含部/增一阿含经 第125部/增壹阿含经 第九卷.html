<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修增壹阿含经 第九卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>增壹阿含经 第九卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>增壹阿含经 第九卷</strong></p>
<p style="text-align: left">
	　　东晋罽宾<a>三藏</a>瞿昙<a>僧伽</a>提婆译</p>
<p style="text-align: left">
	　　惭愧品第十八</p>
<p style="text-align: left">
	　　（一）</p>
<p style="text-align: left">
	　　闻如是</p>
<p style="text-align: left">
	　　一时。佛在舍卫国祇树给孤独园</p>
<p style="text-align: left">
	　　尔时。<a>世尊</a>告诸<a>比丘</a>。有二妙法拥护<a>世间</a>。云何为二法。所谓有惭．有愧也。诸比丘。若无此二法。世间则不别有父．有母．有兄．有弟．有妻子．知识．尊长．大小。便当与猪．鸡．狗．牛．羊六畜之类而同一等。以其世间有此二法拥护世间。则别有父母．兄弟．妻子．尊长．大小。亦不与六畜共同。是故。诸比丘。当习有惭．有愧。如是。诸比丘。当作是学</p>
<p style="text-align: left">
	　　尔时。诸比丘闻佛所说。<a>欢喜</a>奉行</p>
<p style="text-align: left">
	　　（二）</p>
<p style="text-align: left">
	　　闻如是</p>
<p style="text-align: left">
	　　一时。佛在舍卫国祇树给孤独园</p>
<p style="text-align: left">
	　　尔时。世尊告诸比丘。世有二人。无有厌足而取命终。云何为二人。所谓得财物恒藏举之。复有得物而喜与人。是谓二人无有厌足而取命终</p>
<p style="text-align: left">
	　　尔时。有比丘白世尊曰。我等。世尊。不解此略说之义。云何得物藏举。云何得物与人。唯愿世尊广演其义</p>
<p style="text-align: left">
	　　世尊告曰。谛听。谛听。善思念之。吾当为汝分别其义</p>
<p style="text-align: left">
	　　对曰。如是</p>
<p style="text-align: left">
	　　尔时。佛告诸比丘。于是。有族姓子学诸技术。或习田作。或习书疏。或习计算。或习天文。或习地理。或习卜相。或学远使。或作王佐。不避寒暑．饥寒．勤苦。而自营己。彼作是功力而获财物。彼人不能食啖。亦不与妻子。亦不与奴婢亲亲之属。皆悉不与。彼所得财物。或王劫夺。或复被贼。或火烧水漂。分散异处。不获其利。即于家中有人分散此物。不得停住。是谓。比丘。得财藏举者也</p>
<p style="text-align: left">
	　　彼云何得财分布。有族姓子学诸伎术。或习田作。或习书[跳-兆+(梳-木)]。或习计算。或习天文．地理。或习卜相。或学远使。或作王佐。不避寒暑．饥寒．勤苦。而自营己。彼作是功力而获财物。彼人惠施众生。给与父母．奴婢．妻子。亦复广及<a>沙门</a>．<a>婆罗门</a>。造诸功德。种天上之福。是谓。比丘。得而惠施。是谓。比丘。二人无厌足。如前一人得财物而举者。当念舍离。第二人得而广布。当学此业。如是。诸比丘。当作是学</p>
<p style="text-align: left">
	　　尔时。诸比丘闻佛所说。欢喜奉行</p>
<p style="text-align: left">
	　　（三）</p>
<p style="text-align: left">
	　　闻如是</p>
<p style="text-align: left">
	　　一时。佛在舍卫国祇树给孤独园</p>
<p style="text-align: left">
	　　尔时。世尊告诸比丘。常当法施。勿习食施。所以然者。汝等今有果报之祐。使我<a>弟子</a>恭敬于法。不贪利养。设贪利养者。则有大过于如来所。何以故。谓众生类不分别法。毁世尊教。已毁世尊教。后不复得至<a>涅槃</a>道。我便有耻。所以然者。谓如来弟子贪着利养。不行于法。不分别法。毁世尊教。不顺<a>正法</a>。已毁世尊教。复不至涅槃道。汝今。比丘。当念法施。勿思欲施。便得称誉。多闻四远。恭敬于法。不贪财物。此则无有羞耻。所以然者。如来弟子以好法施。不贪思欲之施。是谓。比丘。当念法施。勿学财施。汝等比丘。吾说此义为因。何义而说此缘乎</p>
<p style="text-align: left">
	　　尔时。诸比丘白世尊曰。唯愿世尊事事分别</p>
<p style="text-align: left">
	　　尔时。世尊告诸比丘。昔有一人请吾供养。然吾尔时有遗余法而可除弃。有二比丘从远方来。形体困笃。颜色变易。尔时。我便语彼比丘。作是语。有遗余法而可除弃。随时须者。便可取之而自营己</p>
<p style="text-align: left">
	　　时。一比丘便作是念。世尊今日有遗余法而可除弃。随时须者。便可取之。设复我等不取食者。便当以此食舍于净地。若着水中。然今我等宜取此食。以充虚乏。加得气力。尔时。彼比丘复作是学。佛亦作是说。当行法施。莫行思欲之施。所以然者。施中之上无过财施。然复法施于中最尊。我今堪任竟日不食。犹得自济。不须受彼信施之福。尔时。彼比丘便自息意不取彼施。形体困笃。不自顾命</p>
<p style="text-align: left">
	　　彼时。第二比丘复作是念。世尊亦有遗余之法而可除者。设我等不取食者。便当困笃。今以此食用充虚乏。加得气力。昼夜安宁。尔时。彼比丘便取食之。昼夜安隐。气力充足</p>
<p style="text-align: left">
	　　佛告诸比丘。彼比丘虽复取彼供养。除去虚乏。气力充足。不如先前比丘可敬。可贵。甚可尊重。彼比丘长夜名称远闻。于律知足。易充易满。诸比丘当<a>学法</a>施。勿学思欲之施。我前所说者。由此因缘</p>
<p style="text-align: left">
	　　尔时。世尊说此语已。便从坐起而去</p>
<p style="text-align: left">
	　　是时。众多比丘复作是念。向者。世尊略说其要。竟不广普。便从坐起。入寂静室。今此众中谁能堪任于此略义而广普演其义者也。是时。众多比丘复作是念。今尊者<a>舍利弗</a>。世尊所誉。我当尽共诣彼<a>舍利</a>弗所。是时。众多比丘便往至尊者舍利弗所。共相<a>礼拜</a>。在一面坐。在一面坐已。是时。众多比丘所可从世尊闻事。尽向舍利弗说之</p>
<p style="text-align: left">
	　　是时。尊者舍利弗告诸比丘。云何世尊弟子贪着利养。不<a>修行</a>法。云何世尊弟子贪修行法。不贪利养</p>
<p style="text-align: left">
	　　尔时。众多比丘白舍利弗曰。我等乃从远来。请问其义。得修行之。尊者舍利弗堪任者。便与我等广演其义</p>
<p style="text-align: left">
	　　舍利弗告曰。谛听。谛听。善思念之。吾当与汝广演其义</p>
<p style="text-align: left">
	　　尔时。众多比丘对曰。如是</p>
<p style="text-align: left">
	　　舍利弗告曰。世尊弟子所学寂静念安。声闻弟子不如是学。世尊吐教所应灭法。而诸比丘亦不灭之。于中<a>懈怠</a>起诸乱想。所应为者而不肯行。所不应为者便修行之。尔时。诸贤长老比丘于三处便有羞耻。云何为三。世尊常乐寂静之处。尔时声闻不作是学。长老比丘便有羞耻。世尊教人当灭此法。然比丘不灭此法。长老比丘便有羞耻。于中起乱想之念。意不专一。长老比丘便有羞耻</p>
<p style="text-align: left">
	　　诸贤当知。中比丘于三处便有羞耻。云何为三。世尊常乐寂静之处。尔时声闻不作是学。中比丘便有羞耻。世尊教人当灭此法。然彼比丘不灭此法。中比丘便有羞耻。于中起乱想之念。意不专一。中比丘便有羞耻</p>
<p style="text-align: left">
	　　诸贤当知。年少比丘于三处便有羞耻。云何为三。世尊弟子常乐寂静之处。尔时声闻不作是学。年少比丘便有羞耻。世尊教人当灭此法。然彼比丘不灭此法。年少比丘便有羞耻。于中复起乱想之念。意不专一。年少比丘便有羞耻。是谓。诸贤。贪着于财。不着于法</p>
<p style="text-align: left">
	　　诸比丘白舍利弗曰。云何比丘贪着于法。不着于财</p>
<p style="text-align: left">
	　　舍利弗曰。于是。比丘。世尊乐寂静之处。声闻亦学如来乐寂静之处。世尊所说当灭此法。诸比丘便灭此法。不懈怠。亦不乱。所应<a>行者</a>便修行之。所不应行者便不行之。诸贤当知。长老比丘于三处便有名称。云何为三。世尊乐寂静之处。声闻亦乐寂静之处。长老比丘便有名称。世尊教人当灭此法。尔时比丘便灭此法。长老比丘便有名称。于中不起乱想之念。意常专一。长老比丘便有名称</p>
<p style="text-align: left">
	　　诸贤当知。中比丘于三处便有名称。云何为三。世尊乐寂静之处。声闻亦乐寂静之处。中比丘便有名称。世尊教人当灭此法。尔时比丘便灭此法。中比丘便有名称。于中不起乱想之念。意常专一。中比丘便得名称</p>
<p style="text-align: left">
	　　诸贤当知。年少比丘于三处便有名称。云何为三。于是。比丘。世尊乐寂静之处。年少比丘亦乐寂静之处。年少比丘便有名称。世尊教人当灭此法。尔时比丘便灭此法。年少比丘便有名称。于中不起乱想之念。意常专一。年少比丘便有名称</p>
<p style="text-align: left">
	　　诸贤当知。贪之为病。甚大灾患。嗔恚亦然。贪淫．嗔恚灭者。便得处中之道。眼生．智生。诸缚休息。得至涅槃。悭疾为病。亦复极重。烦恼烧煮。憍慢亦深。幻伪不真。无惭．无愧。不能舍离。淫欲败正。慢．增上慢亦复不舍。此二慢灭。便得处中之道。眼生．智生。诸缚休息。得至涅槃</p>
<p style="text-align: left">
	　　比丘白曰。云何。尊者舍利弗。处中之道。眼生．智生。诸缚休息。得至涅槃</p>
<p style="text-align: left">
	　　舍利弗言。诸贤当知。所谓贤圣八品道是。所谓<a>正见</a>．正治．正语．正行．正命．正方便．<a>正念</a>．正三昧。是谓。诸贤。处中之道。眼生．智生．诸缚休息。得至涅槃</p>
<p style="text-align: left">
	　　尔时。众多比丘闻尊者舍利弗所说。欢喜奉行</p>
<p style="text-align: left">
	　　（四）</p>
<p style="text-align: left">
	　　闻如是</p>
<p style="text-align: left">
	　　一时。佛在罗阅城迦兰陀竹园所。与大比丘众五百人俱</p>
<p style="text-align: left">
	　　尔时。世尊到时。着衣持钵。入罗阅城乞食。在一街巷。尔时。彼巷有一梵志妇。欲饭食婆罗门。即出门。遥见世尊。便往至世尊所。问世尊曰。颇见婆罗门不</p>
<p style="text-align: left">
	　　尔时。尊者大迦叶先在其巷。世尊便举手指示曰。此是婆罗门</p>
<p style="text-align: left">
	　　是时。梵志妇熟视如来面。默然不语。尔时。世尊便说此偈</p>
<p style="text-align: left">
	　　无欲无恚者　　去愚无有痴</p>
<p style="text-align: left">
	　　漏尽阿<a>罗汉</a>　　是谓名梵志</p>
<p style="text-align: left">
	　　无欲无恚者　　去愚无有痴</p>
<p style="text-align: left">
	　　以舍结使聚　　是谓名梵志</p>
<p style="text-align: left">
	　　无欲无恚者　　去愚无有痴</p>
<p style="text-align: left">
	　　以断吾我慢　　是谓名梵志</p>
<p style="text-align: left">
	　　若欲知法者　　三佛之所说</p>
<p style="text-align: left">
	　　至诚自归彼　　最尊无有上</p>
<p style="text-align: left">
	　　尔时。世尊告大迦叶曰。汝可往为此梵志妇。便现身。得免宿罪</p>
<p style="text-align: left">
	　　是时。迦叶从佛受教。往至梵志妇舍已。就座而坐。是时。彼婆罗门妇便供办肴饍种种饮食。以奉迦叶</p>
<p style="text-align: left">
	　　是时。迦叶即受食饮。欲度人故。而为彼人说此达嚫</p>
<p style="text-align: left">
	　　祠祀火为上　　众书颂为最</p>
<p style="text-align: left">
	　　王为人中尊　　众流海为上</p>
<p style="text-align: left">
	　　众星月为首　　照明日为先</p>
<p style="text-align: left">
	　　四维及上下　　于诸方域境</p>
<p style="text-align: left">
	　　天与世间人　　佛为最尊上</p>
<p style="text-align: left">
	　　欲求其福者　　<a>当归</a>于三佛</p>
<p style="text-align: left">
	　　是时。彼梵志妇闻此语已。即欢喜踊跃。不能自胜。前白大迦叶曰。唯愿梵志恒受我请。在此舍食</p>
<p style="text-align: left">
	　　是时。大迦叶即受彼请。在彼处受彼食。是时。婆罗门妇见迦叶食讫。更取一卑座。在迦叶前坐。是时。迦叶以次与说微妙之法。所谓论者。施论．戒论．生天之论。欲为不净。断漏为上。<a>出家</a>为要。尊者大迦叶已知彼梵志妇心开意解。甚怀欢喜。诸佛所可常<a>说法</a>者。苦．习．尽．道</p>
<p style="text-align: left">
	　　是时。尊者大迦叶悉为梵志妇说之时。梵志妇即于座上诸尘垢尽。得<a>法眼</a>净。犹如新净白亵。无有尘垢。易染为色。时梵志妇亦复如是。即于座上得法眼净。彼已得法．见法。分别其法。无有狐疑。已逮<a>无畏</a>。自归三尊。佛．法．圣众。受持<a>五戒</a>。是时。尊者大迦叶重为梵志妇说微妙法已。即从坐起而去</p>
<p style="text-align: left">
	　　迦叶去未久时。妇夫婿来至家。婆罗门见妇颜色甚悦。非复常人。时。婆罗门即问其妇。妇即以此因缘具向夫婿说之。时。婆罗门闻是语已。便将其妇共诣精舍。往至世尊所。时。婆罗门与世尊共相问讯。在一面坐。婆罗门妇头面礼世尊足。在一面坐。时。婆罗门白世尊曰。向有婆罗门来至我家。今为所在</p>
<p style="text-align: left">
	　　尔时。尊者大迦叶去世尊不远。结跏趺坐。正身正意。思惟妙法</p>
<p style="text-align: left">
	　　尔时。世尊遥指示大迦叶曰。此是尊长婆罗门也</p>
<p style="text-align: left">
	　　婆罗门曰。云何。瞿昙。沙门即是婆罗门耶。沙门与婆罗门岂不异乎</p>
<p style="text-align: left">
	　　世尊告曰。欲言沙门者。即我身是。所以然者。我即是沙门。诸有奉持沙门戒律。我皆已得。如今欲论婆罗门者。亦我身是。所以然者。我即是婆罗门也。诸过去婆罗门。所持法行。吾已悉知。欲论沙门者。即大迦叶是。所以然者。诸有沙门律。迦叶比丘皆悉包揽。欲论婆罗门者。亦是迦叶比丘。所以然者。诸有婆罗门奉持禁戒。迦叶比丘皆悉了知</p>
<p style="text-align: left">
	　　尔时。世尊便说此偈</p>
<p style="text-align: left">
	　　我不说梵志　　能知咒术者</p>
<p style="text-align: left">
	　　唱言生梵天　　此则不离缚</p>
<p style="text-align: left">
	　　无缚无生趣　　能脱一切结</p>
<p style="text-align: left">
	　　不复称天福　　即沙门梵志</p>
<p style="text-align: left">
	　　尔时。婆罗门白世尊曰。言结缚者。何等名为结乎</p>
<p style="text-align: left">
	　　世尊告曰。欲爱是结。嗔恚是结。愚痴是结。如来者无此欲爱。永灭无余。嗔恚．愚痴亦复如是。如来无复此结</p>
<p style="text-align: left">
	　　婆罗门曰。唯愿世尊说深妙法。无复有此诸结缚着</p>
<p style="text-align: left">
	　　是时。世尊渐与彼婆罗门说微妙之论。所谓论者。施论．戒论．生天之论。欲为不净。断漏为上。出家为要。尔时。世尊知彼婆罗门心开意解。甚怀欢喜。古昔诸佛常所说法。苦．习．尽．道。尔时世尊尽为婆罗门说之</p>
<p style="text-align: left">
	　　时。婆罗门即于座上诸尘垢尽。得法眼净。犹如新净白亵。无有尘垢。易染为色。时婆罗门亦复如是。即于座上得法眼净。彼已得法．见法。分别其法。无有狐疑。已逮无畏。自归三尊。佛．法．圣众。受持五戒。为如来真子。无复退还</p>
<p style="text-align: left">
	　　尔时。彼婆罗门夫妇闻佛所说。欢喜奉行</p>
<p style="text-align: left">
	　　（五）</p>
<p style="text-align: left">
	　　闻如是</p>
<p style="text-align: left">
	　　一时。佛在罗阅城迦兰陀竹园所。与大比丘众五百人俱</p>
<p style="text-align: left">
	　　尔时。王阿阇世有象。名那罗只梨。极为凶弊暴虐。勇健能降外怨。缘彼象力。使摩竭一国。无不靡伏</p>
<p style="text-align: left">
	　　尔时。提婆达兜便往至王阿阇世所。到已。而作是说。大王当知。今此象恶。能降伏众怨。可以醇酒。饮彼象醉。清旦。沙门瞿昙必来入城乞食。当放此醉象。蹋蹈杀之</p>
<p style="text-align: left">
	　　时。王阿阇世闻提婆达兜教。即告令国中。明日清旦。当放醉象。勿令人民在里巷游行</p>
<p style="text-align: left">
	　　是时。提婆达兜告王阿阇世曰。若彼沙门瞿昙有一切智。知当来事者。明日必不入城乞食</p>
<p style="text-align: left">
	　　王阿阇世曰。亦如尊教。设有一切智者。明日清旦不入城乞食</p>
<p style="text-align: left">
	　　尔时。罗阅城内男女大小事佛之者。闻王阿阇世清旦当放醉象害于如来。闻已。各怀愁忧。便往至世尊所。头面礼足。在一面住。白世尊曰。明日清旦。愿世尊勿复入城。所以然者。王阿阇世今有教令。敕语城内人民之类。明日勿复在里巷行来。吾欲放醉象。害沙门瞿昙。设沙门有一切智。明日清旦不入城乞食。唯愿世尊勿复入城。伤害如来。世人丧目。无复救护</p>
<p style="text-align: left">
	　　世尊告曰。止。止。诸优婆塞。勿怀愁恼。所以然者。如来之身非俗数身。然不为他人所害。终无此事。诸优婆塞当知。阎浮里地东西广七千由旬。南北长二十一千由旬。瞿耶尼纵广八千由旬。如半月形。弗于逮纵广九千由旬。土地方正。郁单越纵广十千由旬。土地圆如满月。正使此四天下醉象满其中。如似稻．麻．<a>丛林</a>。其数如是。犹不能得动如来毫毛。况复得害于如来。终无此事</p>
<p style="text-align: left">
	　　则舍四天下。复有如千天下．千日月．千须弥山．千四海水．千阎浮提．千瞿耶尼．千弗于逮．千郁单越．千四天王．千三十三天．千兜术天．千艳天．千化<a>自在</a>天．千他化自在天。此名千世界。乃至二千世界。此名中千世界。乃至三千世界。此名三千<a>大千世界</a>。满其中伊罗钵龙王。犹不能动如来一毛。况复此象欲害如来哉。终无是处。所以然者。如来神力不可思议。如来出世。终不为人所伤害也。汝等各归所在。如来自当知此变趣。尔时。世尊与四部众广为说微妙之法。时。优婆塞．优婆斯闻正法已。各从坐起。头面礼足。便退而去</p>
<p style="text-align: left">
	　　尔时。世尊清旦着衣持钵。欲入罗阅城乞食。是时。提头赖吒天王将干沓惒等。从东方来。侍从世尊。是时。毗留勒王将拘槃茶众。侍从如来。西方毗留波叉将诸龙众。侍从如来。北方天王拘毗罗将罗刹鬼众。侍从如来。是时。释提桓因将诸<a>天人</a>数千万众。从兜术天没。来至世尊所。时。梵天王将诸梵天数千万众。从梵天上来至世尊所。释．梵．四天王及二十八天。大鬼神王各各相谓言。我等今日当观二神。龙象共斗。谁者胜负</p>
<p style="text-align: left">
	　　时。罗阅城四部之众遥见世尊将诸比丘入城乞食。时城内人民皆举声唤曰。王阿阇世复闻此声。问左右曰。此是何等声响。乃彻此间</p>
<p style="text-align: left">
	　　侍臣对曰。此是如来入城乞食。人民见已。故有此声</p>
<p style="text-align: left">
	　　阿阇世曰。沙门瞿昙亦无圣道。不知人心来变之验。王阿阇世即敕象师。汝速将象饮以醇酒。鼻带利剑。即放使走</p>
<p style="text-align: left">
	　　尔时。世尊将诸比丘诣城门。适举足入门。时。天地大动。诸神尊天在<a>虚空</a>中散种种之华。时。五百比丘见醉象来。各各驰走。莫知所如。时。彼暴象遥见如来。便走趣向。侍者阿难见醉象来。在世尊后。不自安处。白世尊曰。此象暴恶。将恐相害。宜可远之</p>
<p style="text-align: left">
	　　世尊告曰。勿惧。阿难。吾今当以如来神手降伏此象</p>
<p style="text-align: left">
	　　如来观察暴象不近不远。便化左右作诸师子王。于彼象后作大火坑。时。彼暴象见左右师子王及见火坑。即失尿放粪。无走突处。便前进向如来。尔时。世尊便说此偈</p>
<p style="text-align: left">
	　　汝莫害于龙　　龙现甚难遇</p>
<p style="text-align: left">
	　　不由害龙已　　而得生善处</p>
<p style="text-align: left">
	　　尔时。暴象闻世尊说此偈。如被火燃。即自解剑。向如来跪双膝。投地以鼻舐如来足。时。世尊伸右手摩象头。而作是说</p>
<p style="text-align: left">
	　　嗔恚<a>生地</a>狱　　亦作蛇蚖形</p>
<p style="text-align: left">
	　　是故当舍恚　　更莫受此身</p>
<p style="text-align: left">
	　　尔时。神尊诸天在虚空中。以若干百千种花散如来上。是时。世尊与四部之众．天．龙．鬼神说微妙法。尔时。见降象男女六万余人诸尘垢尽。得法眼净。八万天人亦得法眼净。时。彼醉象身中刀风起。身坏命终。生四天王宫</p>
<p style="text-align: left">
	　　尔时。比丘．<a>比丘尼</a>。诸优婆塞．优婆夷。及天．龙．鬼神。闻世尊所说。欢喜奉行</p>
<p style="text-align: left">
	　　（六）</p>
<p style="text-align: left">
	　　闻如是</p>
<p style="text-align: left">
	　　一时。佛在舍卫国祇树给孤独园</p>
<p style="text-align: left">
	　　尔时。尊者难陀着极妙之衣。色曜人目。着金厕履屣。复抆饰两目。手执钵器。欲入舍卫城。尔时。众多比丘遥见尊者难陀着极妙之衣。入舍卫城乞食。尔时。众多比丘便往至世尊所。头面礼足。在于一面坐。须臾退坐。白世尊曰。向者。难陀比丘着极妙之衣。色曜人目。入舍卫城乞食</p>
<p style="text-align: left">
	　　尔时。世尊告一比丘。汝速往至难陀比丘所。如来呼卿</p>
<p style="text-align: left">
	　　对曰。如是。世尊。时。彼比丘受世尊教。头面礼足而去。往至难陀比丘所。到已。语难陀曰。世尊呼卿</p>
<p style="text-align: left">
	　　是时。难陀闻比丘语。即来至世尊所。到已。头面礼足。在一面坐</p>
<p style="text-align: left">
	　　是时。世尊告难陀曰。汝今何故着此极妙之衣。又则着履屣。入舍卫城乞食。时。尊者难陀默然不语</p>
<p style="text-align: left">
	　　世尊复重告曰。云何。难陀。汝岂不以信牢固出家学道乎</p>
<p style="text-align: left">
	　　难陀对曰。如是。世尊</p>
<p style="text-align: left">
	　　世尊告曰。汝今族姓子不应律行。以信牢固出家学道。何由复着极妙之衣。摩治形服。欲入舍卫城乞食。与彼白衣有何差别</p>
<p style="text-align: left">
	　　尔时。世尊便说此偈</p>
<p style="text-align: left">
	　　何日见难陀　　能治阿练行</p>
<p style="text-align: left">
	　　心乐沙门法　　头陀度无极</p>
<p style="text-align: left">
	　　汝今。难陀。更莫造此如是之行</p>
<p style="text-align: left">
	　　尔时。尊者难陀及四部众闻佛所说。欢喜奉行</p>
<p style="text-align: left">
	　　（七）</p>
<p style="text-align: left">
	　　闻如是</p>
<p style="text-align: left">
	　　一时。佛在舍卫国祇树给孤独园</p>
<p style="text-align: left">
	　　尔时。尊者难陀不堪行梵行。欲脱法衣。习白衣行</p>
<p style="text-align: left">
	　　尔时。众多比丘往至世尊所。头面礼足。在一面坐。尔时。众多比丘白世尊曰。难陀比丘不堪行梵行。欲脱法服。习居家行</p>
<p style="text-align: left">
	　　尔时。世尊告一比丘。汝往至难陀所。云。如来唤卿</p>
<p style="text-align: left">
	　　对曰。如是。世尊</p>
<p style="text-align: left">
	　　时。彼比丘受世尊教。即从坐起。礼世尊足。便退而去。至彼难陀比丘所云。世尊唤难陀</p>
<p style="text-align: left">
	　　对曰。如是</p>
<p style="text-align: left">
	　　尔时难陀比丘寻随此比丘至世尊所。头面礼足。在一面坐</p>
<p style="text-align: left">
	　　是时。世尊告难陀曰。云何。难陀。不乐修梵行。欲脱法衣。修白衣行乎</p>
<p style="text-align: left">
	　　难陀对曰。如是。世尊</p>
<p style="text-align: left">
	　　世尊告曰。何以故。难陀</p>
<p style="text-align: left">
	　　难陀对曰。欲心炽然。不能自禁</p>
<p style="text-align: left">
	　　世尊告曰。云何。难陀。汝非族姓子出家学道乎</p>
<p style="text-align: left">
	　　难陀对曰。如是。世尊。我是族姓子。以信牢固出家学道</p>
<p style="text-align: left">
	　　世尊告曰。汝族姓子。此非其宜。以舍家学道修清净行。云何舍于正法欲习秽污。难陀当知。有二法无厌足。若有人习此法者终无厌足。云何为二法。所谓淫欲及饮酒。是谓二法无厌足。若有人习此二法。终无厌足。缘此行果。亦不能得无为之处。是故。难陀。当念舍此二法。后必成无漏之报。汝今。难陀。善修梵行。趣道之果。靡不由之</p>
<p style="text-align: left">
	　　尔时。世尊便说此偈</p>
<p style="text-align: left">
	　　盖屋不密　　天雨则漏　　人不惟行</p>
<p style="text-align: left">
	　　漏淫怒痴　　盖屋善密　　天雨不漏</p>
<p style="text-align: left">
	　　人能惟行　　无淫怒痴</p>
<p style="text-align: left">
	　　尔时。世尊复作是念。此族姓子欲意极多。我今宜可以火灭火。是时。世尊即以神力手执难陀。犹如力人屈伸臂顷。将难陀至香山上。尔时。山上有一岩穴。复有一瞎猕猴在彼住止。是时。世尊右手执难陀而告之曰。汝难陀。颇见此瞎猕猴不</p>
<p style="text-align: left">
	　　对曰。如是。世尊</p>
<p style="text-align: left">
	　　世尊告曰。何者为妙。为孙陀利释种妙耶。为此瞎猕猴妙乎</p>
<p style="text-align: left">
	　　难陀对曰。犹如有人伤极恶犬鼻。复加毒涂。彼犬倍恶。此亦如是。孙陀利释女。今以此瞎猕猴相比。不可为喻。犹如大火[廿/积]焚烧山野。加益以干薪。火转炽然。此亦如是。我念彼释女。不去心怀</p>
<p style="text-align: left">
	　　尔时。世尊如屈伸臂顷。从彼山不现。便至三十三天。尔时。三十三天上诸天普集善法讲堂。去善法讲堂不远。复有宫殿。五百玉女自相娱乐。纯有女人。无有男子。尔时。难陀遥见五百天女。作倡伎乐。自相娱乐。见已。问世尊曰。此是何等。五百天女作倡伎乐。自相娱乐</p>
<p style="text-align: left">
	　　世尊告曰。汝难陀自往问之</p>
<p style="text-align: left">
	　　是时。尊者难陀便往至五百天女所。见彼宫舍。敷好坐具若干百种。纯是女人。无有男子。是时。尊者难陀问彼天女曰。汝等是何天女。各相娱乐。快乐如是</p>
<p style="text-align: left">
	　　天女报曰。我等有五百人。悉皆清净。无有夫主。我等闻有世尊弟子。名曰难陀。是佛姨母儿。彼于如来所。清净修梵行。命终之后当生此间。与我等作夫主。共相娱乐</p>
<p style="text-align: left">
	　　是时。尊者难陀甚怀喜悦。不能自胜。便作是念。我今是世尊弟子。且又复是姨母儿。此诸天女皆当为我作妇。是时。难陀便退而去。至世尊所</p>
<p style="text-align: left">
	　　世尊告曰。云何。难陀。彼玉女何所言说</p>
<p style="text-align: left">
	　　难陀报曰。彼玉女各作是说。我等各无夫主。闻有世尊弟子善修梵行。命终之后。当来生此</p>
<p style="text-align: left">
	　　世尊告曰。难陀。汝意云何。难陀。汝意云何</p>
<p style="text-align: left">
	　　难陀报曰。尔时。即自生念。我是世尊弟子。又且复是佛姨母儿。此诸天女尽当与我作妻</p>
<p style="text-align: left">
	　　世尊告曰。快哉。难陀。善修梵行。我当与汝作证。使此五百女人皆为给使</p>
<p style="text-align: left">
	　　世尊复告。云何。难陀。孙陀利释女妙耶。为是五百天女妙乎</p>
<p style="text-align: left">
	　　难陀报曰。犹如山顶瞎猕猴在孙陀利前。无有光泽。亦无有色。此亦如是。孙陀利在他天女前。亦复如是。无有光泽</p>
<p style="text-align: left">
	　　世尊告曰。汝善修梵行。我当证汝得此五百天人</p>
<p style="text-align: left">
	　　尔时。世尊便作是念。我今当以火灭难陀火。犹如力人屈伸臂顷。世尊右手执难陀臂将至<a>地狱</a>中。尔时。地狱众生受若干苦恼。尔时。彼地狱中有一大镬。空无有人。见已。便生恐惧。衣毛皆竖。前白世尊曰。此诸众生皆受苦痛。唯有此釜而独空无人</p>
<p style="text-align: left">
	　　世尊告曰。此者名为阿毗地狱</p>
<p style="text-align: left">
	　　尔时。难陀倍复恐怖。衣毛皆竖。白世尊曰。此是阿毗地狱。而独自空。亦无罪人</p>
<p style="text-align: left">
	　　世尊告曰。汝难陀自往问之</p>
<p style="text-align: left">
	　　是时。尊者难陀便自问曰。云何。狱卒。此是何狱。此是何狱空无有人</p>
<p style="text-align: left">
	　　狱卒报曰。比丘当知。释迦文<a>佛弟子</a>名曰难陀。彼于如来所。净修梵行。身坏命终。生善处天上。于彼寿千岁。快自娱乐。复于彼终。生此阿毗地狱中。此空镬者即是其室。</p>
<p style="text-align: left">
	　　时。尊者难陀闻此语已。便怀怖懅。衣毛皆竖。即生此念。此之空釜。正为我耳。来至世尊所。头面礼足。白世尊曰。愿受忏悔。我自罪缘。不修梵行。触娆如来</p>
<p style="text-align: left">
	　　尔时。尊者难陀便说此偈</p>
<p style="text-align: left">
	　　人生不足贵　　天寿尽亦丧</p>
<p style="text-align: left">
	　　地狱痛酸苦　　唯有涅槃乐</p>
<p style="text-align: left">
	　　尔时。世尊告难陀曰。善哉。善哉。如汝所言。涅槃者最是快乐。难陀。听汝忏悔。汝愚．汝痴。自知有咎。于如来所。今受汝悔过。后更莫犯</p>
<p style="text-align: left">
	　　尔时。世尊屈伸臂顷。手执难陀。从地狱不现。便至舍卫城祇树给孤独园</p>
<p style="text-align: left">
	　　尔时。世尊告难陀曰。汝今。难陀。当修二法。云何为二法。所谓止与观也。复当更修二法。云何为二法。<a>生死</a>不可乐。知涅槃为乐。是谓二法。复当更修二法。云何为二法。所谓智与辩也。尔时。世尊以此种种法向难陀说</p>
<p style="text-align: left">
	　　是时。尊者难陀从世尊受教已。从坐起。礼世尊足。便退而去。至安陀园。到已。在一树下结加趺坐。正身正意。系念在前。思惟如来如此言教。是时。尊者在闲静处。恒思惟如来教。不去须臾。所以族姓子。以信牢固出家学道。修无上梵行。生死已尽。梵行已立。所作已办。更不复受有。如实知之。是时。尊者难陀便成阿罗汉。已成阿罗汉。即从坐起。整衣服至世尊所。头面礼足。在一面坐</p>
<p style="text-align: left">
	　　是时。尊者难陀白世尊曰。世尊前许证弟子五百天女者。今尽舍之</p>
<p style="text-align: left">
	　　世尊告曰。汝今生死已尽。梵行已立。吾即舍之</p>
<p style="text-align: left">
	　　尔时。便说偈曰</p>
<p style="text-align: left">
	　　我今见难陀　　修行沙门法</p>
<p style="text-align: left">
	　　诸恶皆以息　　头陀无有失</p>
<p style="text-align: left">
	　　尔时。世尊告诸比丘言。得阿罗汉者。今难陀比丘是。无淫．怒．痴。亦是难陀比丘</p>
<p style="text-align: left">
	　　尔时。诸比丘闻佛所说。欢喜奉行</p>
<p style="text-align: left">
	　　（八）</p>
<p style="text-align: left">
	　　闻如是</p>
<p style="text-align: left">
	　　一时。佛在释翅瘦迦毗罗越尼拘留园中。与大比丘五百人俱</p>
<p style="text-align: left">
	　　尔时。大爱道瞿昙弥便往至世尊所。头面礼足。白世尊曰。愿世尊长化愚冥。恒护生命</p>
<p style="text-align: left">
	　　世尊告曰。瞿昙弥。不应向如来作是言。如来延寿无穷。恒护其命</p>
<p style="text-align: left">
	　　是时。大爱道瞿昙弥即说此偈</p>
<p style="text-align: left">
	　　云何礼最胜　　世间无与等</p>
<p style="text-align: left">
	　　能断一切疑　　由是说此语</p>
<p style="text-align: left">
	　　尔时。世尊复以偈报瞿昙弥曰</p>
<p style="text-align: left">
	　　精进意难缺　　恒有勇猛心</p>
<p style="text-align: left">
	　　平等视声闻　　此则礼如来</p>
<p style="text-align: left">
	　　是时。大爱道白世尊曰。自今以后当礼世尊。如来今敕礼一切众生。意无增减。天上．人中及阿须伦。如来为最上</p>
<p style="text-align: left">
	　　是时。世尊可大爱道所说。即从坐起。头面礼足。便退而去</p>
<p style="text-align: left">
	　　尔时。世尊告诸比丘。我声闻中第一弟子广识多知。所谓大爱道是。</p>
<p style="text-align: left">
	　　是时。诸比丘闻佛所说。欢喜奉行</p>
<p style="text-align: left">
	　　（九）</p>
<p style="text-align: left">
	　　闻如是</p>
<p style="text-align: left">
	　　一时。佛在舍卫国祇树给孤独园</p>
<p style="text-align: left">
	　　尔时。世尊告诸比丘。有此二人。于如来众而兴诽谤。云何为二人。谓非法言是法。谓法是非法。是谓二人。诽谤如来。复有二人不诽谤如来。云何为二。所谓非法即是非法。真法即是真法。是谓二人不诽谤如来。是故。诸比丘。非法当言非法。真法当言真法。如是。诸比丘。当作是学</p>
<p style="text-align: left">
	　　尔时。诸比丘闻佛所说。欢喜奉行</p>
<p style="text-align: left">
	　　（一○）</p>
<p style="text-align: left">
	　　闻如是</p>
<p style="text-align: left">
	　　一时。佛在舍卫国祇树给孤独园</p>
<p style="text-align: left">
	　　尔时。世尊告诸比丘。有此二人获福无量。云何为二。所谓应称誉者便叹誉之。不应称者亦不称叹之。是谓二人获福无量。复有二人受罪无量。何等为二。所谓可称叹反更诽谤。不应称叹者而更称叹。诸比丘。莫作是学</p>
<p style="text-align: left">
	　　尔时。诸比丘闻佛所说。欢喜奉行</p>
				</div></div><hr><script charset='utf-8' src='../../js/footer.js'></script></body></html>