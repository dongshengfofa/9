<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说九横经 第150部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说九横经 第150部</center></div><div class='fo'><center>经文出处:来自无量光明网</center><br/><br>
<p style="text-align: center"><strong><img alt="佛说九横经 第150部" src="./images/佛说九横经 第150部0.png" style="" title="佛说九横经 第150部"  class="lazy" /></strong></p>
<p><strong>　　后汉安息国<a>三藏</a>安世高译</strong></p>
<p>　　佛在舍卫国。祇树给孤独园。佛便告<a>比丘</a>。有九辈九因缘。命未尽便横死。一者为不应饭为饭。二者为不量饭。三者为不习饭饭。四者为不出生。五者为止熟。六者为不持戒。七者为近恶知识。八者为入里不时不<a>如法</a>行。九者为可避不避。如是为九因缘。人命为横尽。</p>
<p>　　一不应饭者。名为不可意饭。亦为以饱腹不停调。</p>
<p>　　二不量饭者名为不知节度多饭过足。</p>
<p>　　三不习饭者。名为不知时冬夏。为至他国郡。不知俗宜。不能消饭。食未习故。</p>
<p>　　四不出生者。名为饭物未消。复上饭不服药吐下不时消。</p>
<p>　　五为止熟者。名为大便小便来时。不即时行噫吐啑下风来时制。</p>
<p>　　六不持戒者。名为犯<a>五戒</a>。杀盗犯他人妇两舌饮酒。亦有余戒。以犯便入县官。或弦死。或捶杖利刃所斫刺。或辜饥渴而终。或以得脱从怨家得手死。或惊怖念罪忧死。</p>
<p>　　七为近恶知识者。名为恶知识。已作恶便反坐。何以故。坐不离恶知识故。不觉<a>善恶</a>。不计恶知识恶。态不思恶知识恶。</p>
<p>　　八为入里不时者。名为冥行。亦里有诤时行。亦里有县官长吏追捕不避。不如法<a>行者</a>。入里妄入他家舍中。妄见不可见。妄听不可听。妄犯不可犯。妄说不可说。妄忧不可忧。妄索不可索。</p>
<p>　　九为可避不避者。名为当避弊象弊马牛犇车蛇虺坑井水火拔刀醉人恶人。亦余若干恶。如是为九因缘。辈人命未尽当坐是尽。慧人当识当避。是因缘以避。乃得两福。一者得长寿。二者以长寿乃得闻道好语言亦能行。诸比丘<a>欢喜</a>受行。</p>
				</div></div><hr><script charset='utf-8' src='../../js/footer.js'></script></body></html>