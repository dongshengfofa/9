<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说须达经 第73部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说须达经 第73部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说须达经</strong></p>
<p style="text-align: left">　　萧齐中印度<a>三藏</a>求那毗地译</p>
<p style="text-align: left">　　闻如是。一时婆伽婆。在舍卫城祇树给孤独园。彼时须达<a>居士</a>至<a>世尊</a>所。到已礼世尊足却坐一面。须达居士却坐一面已。世尊告曰。颇有居士在家施与不。唯世尊。在家有施与者。所有施不能妙食。有杂穬麻子为羹。姜一枚以为施。此居士非妙施。有妙施者。二俱有报。此居士为非妙施者。彼不信施。亦不时施。不自手施。亦不就往而施。不知不有信。亦不知有报而行施。当知有如是报。意亦不在妙有屋舍。意亦不在诸妙物。意亦不在衣被。亦不在妙食。意亦不在妙五乐淫。何以故。此居士行非施报故。居士。行非施者。当有信随时施。自手施往而施。有知有信。知有报因缘已而施与。当知彼有此报。意便在妙家业报极妙。诸具极妙衣有极妙。食意作妙五乐淫。何以故。此居士当知彼有施。此居士行妙施。不信施与。不随时与。不自以手施与。不往而施。亦不知亦不信。亦不知有因缘行果报。而行施与。当知彼受如是报。意亦不在妙家业。意亦不在好衣。意亦不在好食。意亦不在妙五乐淫。何以故。居士。此非施故。此居士妙好施者。信乐施。随时施。自手施。往而施与。有知有信。知有行果报而行施与。当知彼如是得报。意在妙家业。至妙五乐淫意在食。何以故。此居士当如是随时施报。何以故。此居士。昔有过去世有鞞蓝大<a>婆罗门</a>。大富极富多钱财多诸杂物。彼如是作大施。以八十四千金钵碎银满中。彼如是行大施。以八十四千银钵满中碎金。彼如是行大施。彼以八十四千象。诸具严饰象白如雪。彼如是行大施。以八十四千马。诸具严饰金为珓珞。如是行大施。以八十四千牛以衣系之。[(壳-一)/牛]之常满器。彼如是行大施。以八十四千玉女端正姝妙。一切诸珓珞极严饰之。如是行大施。余不可数余食诸味。谓彼居士鞞蓝大富婆罗门。作如是大施。施与阎浮提凡夫人。宁施与彼一仙人得福多。虽居士鞞蓝大富婆罗门作如是大施。施与阎浮提仙人者。不如施与一须陀洹此得福多。虽彼居士鞞蓝大富婆罗门。施与阎浮提凡夫人及仙人</p>
<p style="text-align: left">　　百须陀洹。不如施与一斯陀含此得福多。虽居士鞞蓝大富婆罗门。作如是施与阎浮提凡夫人仙人百须陀洹百斯陀含。不如施与一阿那含此得福多。虽居士鞞蓝大富婆罗门。作如是施与阎浮提凡夫人至百阿那含。不如施与一阿<a>罗汉</a>得福多。谓居士虽鞞蓝大富婆罗门。作如是施与阎浮提凡夫人至百阿罗汉。不如施一辟支佛得福多。谓居士虽鞞蓝大富婆罗门作如是施。施与阎浮提凡夫人至百辟支佛。不如施与如来无所著等正觉此得福多。谓居士鞞蓝大富婆罗门作如是施。施与阎浮提凡夫人至百辟支佛。作房舍以施与招提僧者得福多。谓居士鞞蓝大富婆罗门作如是施。施与阎浮提凡夫人。至作房舍已施与招提僧。不如以清净意作三自归<a>佛法</a>及<a>比丘</a>僧受其戒此得福多。谓居士鞞蓝大富婆罗门作如是大施。施与阎浮提凡夫人至以清净行三自归佛法及比丘僧受其戒。不如于一切众生行于慈至[(壳-一)/牛]牛顷此得福多。谓居士鞞蓝大富婆罗门作如是施与阎浮提凡夫人。至谓于一切众生分别行慈。下至[(壳-一)/牛]牛顷。谓一切行无常苦空<a>无我</a>。思惟念者下至弹指顷此得福多。汝居士作如是念。彼居士鞞蓝大富婆罗门异耶。莫作是念我即是。彼名鞞蓝大富婆罗门。如是居士。自住于<a>饶益</a>及饶益他。饶益多人愍于<a>世间</a>。以义以乐安隐天及人。如是为<a>说法</a>。未至竟尽。未至竟无垢。未至竟梵行。未至竟行梵行。彼故未脱生老病死忧戚不乐。我说未脱苦。此居士。今如来出世间无所著等正觉明行成为善逝世间解无上士道法御<a>天人</a>师佛世尊。今自为故为他故。为多人故。愍世间故。以义以乐安隐天及人。我今为说法。至竟尽至竟无垢至竟梵行。至竟行梵行。今以得脱生老病死忧戚不乐苦。我说已离苦。佛如是说。居士须达闻世尊所说。<a>欢喜</a>而乐</p>
<p style="text-align: left">　　佛说须达经</p>
				</div></div><hr><script charset='utf-8' src='../../js/footer.js'></script></body></html>