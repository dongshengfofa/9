<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修杂阿含经 第五十卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>杂阿含经 第五十卷</center></div><div class='fo'><center>经文出处:来自无量光明网</center><br/><br>
<p><strong>　　宋<a>天竺</a><a>三藏</a>求那跋陀罗译</strong></p>
<h2>（一三二五）</h2>
<p>　　如是我闻。</p>
<p>　　一时。佛住王舍城迦兰陀竹园。</p>
<p>　　时。有优婆夷子。受八支斋。寻即犯戒。即为鬼神所持。</p>
<p>　　尔时。优婆夷即说偈言</p>
<p style="text-align: center">　　十四十五日　　及月分八日</p>
<p style="text-align: center">　　<a>神通</a>瑞应月　　八支善正受</p>
<p style="text-align: center">　　受持于斋戒　　不为鬼所持</p>
<p style="text-align: center">　　我昔数咨问　　<a>世尊</a>作是说</p>
<p>　　尔时。彼鬼即说偈言</p>
<p style="text-align: center">　　十四十五日　　及月分八日</p>
<p style="text-align: center">　　神足瑞应月　　八支修正受</p>
<p style="text-align: center">　　斋肃清净住　　戒德善守护</p>
<p style="text-align: center">　　不为鬼戏弄　　善哉从佛闻</p>
<p style="text-align: center">　　汝当说言放　　我当放汝子</p>
<p style="text-align: center">　　诸有慢缓业　　染污行苦行</p>
<p style="text-align: center">　　梵行不清净　　终不得大果</p>
<p style="text-align: center">　　譬如拔菅草　　执缓则伤手</p>
<p style="text-align: center">　　<a>沙门</a>行恶触　　当堕<a>地狱</a>中</p>
<p style="text-align: center">　　譬如拔菅草　　急捉不伤手</p>
<p style="text-align: center">　　沙门善摄持　　则到般<a>涅槃</a></p>
<p>　　时。彼鬼神即放优婆夷子。尔时。优婆夷说偈告子言</p>
<p style="text-align: center">　　子汝今听我　　说彼鬼神说</p>
<p style="text-align: center">　　若有慢缓业　　秽污修苦行</p>
<p style="text-align: center">　　不清净梵行　　彼不得大果</p>
<p style="text-align: center">　　譬如拔葌草　　执缓则伤手</p>
<p style="text-align: center">　　沙门起恶触　　当堕地狱中</p>
<p style="text-align: center">　　如急执葌草　　则不伤其手</p>
<p style="text-align: center">　　沙门善执护　　逮得般涅槃</p>
<p>　　时。彼优婆夷子如是<a>觉悟</a>已。剃除须发。着<a>袈裟</a>衣。正信．非家．<a>出家</a>学道。心不得乐。还归自家。母遥见子。而说偈言</p>
<p style="text-align: center">　　迈世而出家　　何为还聚落</p>
<p style="text-align: center">　　烧舍急出财　　岂还投火中</p>
<p>　　其子<a>比丘</a>说偈答言</p>
<p style="text-align: center">　　但念母命终　　存亡不相见</p>
<p style="text-align: center">　　故来还瞻视　　何见子不欢</p>
<p>　　时。母优婆夷说偈答言</p>
<p style="text-align: center">　　舍欲而出家　　还欲服食之</p>
<p style="text-align: center">　　是故我忧悲　　恐随魔<a>自在</a></p>
<p>　　是时。优婆夷如是．如是发悟其子。如是。其子还空闲处。精勤思惟。断除一切烦恼结缚。得阿<a>罗汉果</a>证。</p>
<h2>（一三二六）</h2>
<p>　　如是我闻。</p>
<p>　　一时。佛在摩竭提国人间游行。到阿腊鬼住处夜宿。</p>
<p>　　时。阿腊鬼集会诸鬼神。时。有竭昙鬼见世尊在阿腊鬼住处夜宿。见已。至阿腊鬼所。语阿腊鬼言。聚落主。汝获大利。如来宿汝住处。</p>
<p>　　阿腊鬼言。生人今日在我舍住耶。今当令知。为是如来。为非如来。</p>
<p>　　时。阿腊鬼诸鬼神聚会毕。还归自家。语世尊曰。出去。沙门。</p>
<p>　　尔时。世尊以他家故。即出其舍。</p>
<p>　　阿腊鬼复言。沙门。来入。佛即还入。以灭慢故。如是再三。</p>
<p>　　时。阿腊鬼第四复语世尊言。沙门。出去。</p>
<p>　　尔时。世尊语阿腊鬼言。聚落主。已三见请。今不复出。</p>
<p>　　阿腊鬼言。今问沙门。沙门答我。能令我喜者善。不能令我喜者。我当坏其心。裂其胸。亦令热血从其面出。执持两手掷着恒水<a>彼岸</a>。</p>
<p>　　世尊告言。聚落主。我不见诸天．魔．梵．沙门．<a>婆罗门</a>．天神．世人。有能坏我心。裂我胸。令我热血从面而出。执持两手掷着恒水彼岸者。然。聚落主。汝今但问。当为汝说。令汝心喜。</p>
<p>　　时。阿腊鬼说偈问佛</p>
<p style="text-align: center">　　说何等名为　　胜士夫事物</p>
<p style="text-align: center">　　行于何等法　　得安乐果报</p>
<p style="text-align: center">　　何等为美味　　云何寿中胜</p>
<p>　　尔时。世尊说偈答言</p>
<p style="text-align: center">　　净信为最胜　　士夫之事物</p>
<p style="text-align: center">　　行法得乐果　　<a>解脱</a>味中上</p>
<p style="text-align: center">　　智慧除老死　　是为寿中胜</p>
<p>　　时。阿腊鬼复说偈言</p>
<p style="text-align: center">　　云何得名称　　如上所说偈</p>
<p>　　尔时。世尊说偈答言</p>
<p style="text-align: center">　　持戒名称流　　如上所说偈</p>
<p>　　时。阿腊鬼复说偈言</p>
<p style="text-align: center">　　几法起<a>世间</a>　　几<a>法相</a>顺可</p>
<p style="text-align: center">　　世几法取受　　世几法损减</p>
<p>　　尔时。世尊以偈答言</p>
<p style="text-align: center">　　世六法等起　　六法相顺可</p>
<p style="text-align: center">　　世六法取受　　世六法损减</p>
<p>　　阿腊鬼复说偈问佛</p>
<p style="text-align: center">　　谁能度诸流　　昼夜勤方便</p>
<p style="text-align: center">　　无攀无住处　　孰能不沉没</p>
<p>　　尔时。世尊说偈答言</p>
<p style="text-align: center">　　一切戒具足　　智慧善正受</p>
<p style="text-align: center">　　<a>正念</a>内思惟　　能度难度流</p>
<p style="text-align: center">　　不乐于五欲　　亦<a>超度</a>色爱</p>
<p style="text-align: center">　　无攀无住处　　是能不没溺</p>
<p>　　时。阿腊鬼复说偈问佛</p>
<p style="text-align: center">　　以何法度流　　以何度大海</p>
<p style="text-align: center">　　以何舍离苦　　以何得清净</p>
<p>　　尔时。世尊说偈答言</p>
<p style="text-align: center">　　以信度河流　　不放逸度海</p>
<p style="text-align: center">　　精进能除苦　　以慧得清净</p>
<p style="text-align: center">　　汝当更问余　　沙门梵志法</p>
<p style="text-align: center">　　其法无有过　　<a>真谛</a>施调伏</p>
<p>　　时。阿腊鬼复说偈问佛</p>
<p style="text-align: center">　　何烦更问余　　沙门梵志法</p>
<p style="text-align: center">　　即曰最胜士　　以显大法炬</p>
<p style="text-align: center">　　于彼竭昙摩　　常当报其恩</p>
<p style="text-align: center">　　告我等正觉　　无上导御师</p>
<p style="text-align: center">　　我即日当行　　从村而至村</p>
<p style="text-align: center">　　亲侍等正觉　　听受所<a>说法</a></p>
<p>　　佛说此经已。阿腊鬼<a>欢喜</a><a>随喜</a>。作礼而去。</p>
<h2>（一三二七）</h2>
<p>　　如是我闻。</p>
<p>　　一时。佛住王舍城迦兰陀竹园。</p>
<p>　　时。有叔迦罗<a>比丘尼</a>住王园比丘尼众中。为王舍城诸人恭敬供养。如阿<a>罗汉</a>。</p>
<p>　　又于一时。王舍城人于一吉星日欢集大会。即于是日阙不供养。有一鬼神。敬重彼比丘尼故。至王舍城里巷之中。家家说偈</p>
<p style="text-align: center">　　王舍城人民　　醉酒眠睡卧</p>
<p style="text-align: center">　　不勤供养彼　　叔迦比丘尼</p>
<p style="text-align: center">　　善修诸根故　　名曰叔迦罗</p>
<p style="text-align: center">　　善说离垢法　　涅槃清凉处</p>
<p style="text-align: center">　　随顺听所说　　终日乐无厌</p>
<p style="text-align: center">　　乘听法智慧　　得度<a>生死</a>流</p>
<p style="text-align: center">　　犹如海商人　　依附力马王</p>
<p>　　时。一优婆塞以衣布施叔迦罗比丘尼。复有优婆塞以食供养。</p>
<p>　　时。彼鬼神即说偈言</p>
<p style="text-align: center">　　智慧优婆塞　　获福利丰多</p>
<p style="text-align: center">　　施叔迦罗衣　　离诸烦恼故</p>
<p style="text-align: center">　　智慧优婆塞　　获福利丰多</p>
<p style="text-align: center">　　施叔迦罗食　　离诸积聚故</p>
<p>　　时。彼鬼神说斯偈已。即没不现。</p>
<h2>（一三二八）</h2>
<p>　　如是我闻。</p>
<p>　　一时。佛住王舍城迦兰陀竹园。</p>
<p>　　时。毗罗比丘尼住王舍城王园比丘尼众中。为王舍城诸人民。于吉星日集聚大会。当斯之日。毗罗比丘尼无人供养。</p>
<p>　　时。有鬼神敬重毗罗比丘尼。即入王舍城。处处里巷四衢道头而说偈言</p>
<p style="text-align: center">　　王舍城人民　　醉酒惛睡卧</p>
<p style="text-align: center">　　毗罗比丘尼　　无人供养者</p>
<p style="text-align: center">　　毗罗比丘尼　　勇猛修诸根</p>
<p style="text-align: center">　　善说离垢尘　　涅槃清凉法</p>
<p style="text-align: center">　　皆随顺所说　　终日乐无厌</p>
<p style="text-align: center">　　乘听法智慧　　得度生死流</p>
<p>　　时。有一优婆塞持衣布施毗罗比丘尼。复有一优婆塞以食供养。</p>
<p>　　时。彼鬼神而说偈言</p>
<p style="text-align: center">　　智慧优婆塞　　今获多福利</p>
<p style="text-align: center">　　以衣施断缚　　毗罗比丘尼</p>
<p style="text-align: center">　　智慧优婆塞　　今获多福利</p>
<p style="text-align: center">　　食施毗罗尼　　离诸和合故</p>
<p>　　时。彼鬼神说偈已。即没不现。</p>
<h2>（一三二九）</h2>
<p>　　如是我闻。</p>
<p>　　一时。佛住王舍城迦兰陀竹园。</p>
<p>　　时。有娑多耆利天神．醯魔波低天神共作约誓。若其宫中有宝物出者。必当相语。不相语者。得违约罪。</p>
<p>　　时。醯魔波低天神宫中有未曾有宝。波昙摩华出。华有千叶。大如车轮。金色宝茎。</p>
<p>　　时。醯魔波低天神遣使告语娑多耆利。聚落主。今我宫中忽生未曾有宝。波昙摩花。华有千叶。大如车轮。金色宝茎。可来观看。</p>
<p>　　娑多耆利天神遣使诣醯魔波低舍。告言。聚落主。用是波昙摩百千为。今我宫中有未曾有宝。大波昙摩出。所谓如来．应．等正觉．明行足．善逝．世间解．无上士．调御丈夫．<a>天人</a>师．佛．世尊。汝便可来奉事供养。</p>
<p>　　时。醯魔波低天神即与五百眷属往诣娑多耆利天神所。说偈问言</p>
<p style="text-align: center">　　十五日良时　　天夜遇欢会</p>
<p style="text-align: center">　　当说受何斋　　从阿罗汉受</p>
<p>　　时。娑多耆利说偈答言</p>
<p style="text-align: center">　　今日佛世尊　　在摩竭胜国</p>
<p style="text-align: center">　　住于王舍城　　迦兰陀竹园</p>
<p style="text-align: center">　　演说微妙法　　灭除众生苦</p>
<p style="text-align: center">　　苦苦及苦集　　苦灭尽作证</p>
<p style="text-align: center">　　八圣出苦道　　安隐趣涅槃</p>
<p style="text-align: center">　　当往设供养　　我罗汉世尊</p>
<p>　　醯魔波低说偈问言</p>
<p style="text-align: center">　　彼有心愿乐　　慈济众生不</p>
<p style="text-align: center">　　彼于受不受　　心想平等不</p>
<p>　　娑多耆利说偈答言</p>
<p style="text-align: center">　　彼妙愿慈心　　度一切众生</p>
<p style="text-align: center">　　于诸受不受　　心想常平等</p>
<p>　　时。醯魔波低说偈问言</p>
<p style="text-align: center">　　为具足明达　　已行成就不</p>
<p style="text-align: center">　　诸漏永灭尽　　不受后有耶</p>
<p>　　娑多耆利说偈答言</p>
<p style="text-align: center">　　明达善具足　　正行已成就</p>
<p style="text-align: center">　　诸漏永已尽　　不复受后有</p>
<p>　　醯摩波低说偈问言</p>
<p style="text-align: center">　　牟尼意行满　　及身口业耶</p>
<p style="text-align: center">　　明行悉具足　　以法赞叹耶</p>
<p>　　娑多耆利说偈答言</p>
<p style="text-align: center">　　具足牟尼心　　及业身口满</p>
<p style="text-align: center">　　明行悉具足　　以法而赞叹</p>
<p>　　醯摩波低说偈问言</p>
<p style="text-align: center">　　远离于害生　　不与不取不</p>
<p style="text-align: center">　　为远于放荡　　不离禅思不</p>
<p>　　娑多耆利复说偈言</p>
<p style="text-align: center">　　常不害众生　　不与不妄取</p>
<p style="text-align: center">　　远离于放荡　　日夜常思禅</p>
<p>　　醯魔波低复说偈问言</p>
<p style="text-align: center">　　为不乐五欲　　心不浊乱不</p>
<p style="text-align: center">　　有清净<a>法眼</a>　　灭尽愚痴不</p>
<p>　　娑多耆利说偈答言</p>
<p style="text-align: center">　　心常不乐欲　　亦无浊乱心</p>
<p style="text-align: center">　　<a>佛法</a>眼清净　　愚痴尽无余</p>
<p>　　醯魔波低复说偈问言</p>
<p style="text-align: center">　　至诚不妄语　　粗涩言无有</p>
<p style="text-align: center">　　得无别离说　　无不诚说不</p>
<p>　　娑多耆利说偈答言</p>
<p style="text-align: center">　　至诚不妄语　　亦无粗涩言</p>
<p style="text-align: center">　　不离他亲厚　　常说<a>如法</a>言</p>
<p>　　醯摩波低复说偈问言</p>
<p style="text-align: center">　　为持清净戒　　正念寂灭不</p>
<p style="text-align: center">　　具足等解脱　　如来大智不</p>
<p>　　娑多耆利说偈答言</p>
<p style="text-align: center">　　净戒悉具足　　正念常寂静</p>
<p style="text-align: center">　　等解脱成就　　得如来大智</p>
<p>　　醯魔波低复说偈问言</p>
<p style="text-align: center">　　明达悉具足　　正行已清净</p>
<p style="text-align: center">　　所有诸漏尽　　不复受后有</p>
<p>　　娑多耆利说偈答言</p>
<p style="text-align: center">　　明达悉具足　　正行已清净</p>
<p style="text-align: center">　　一切诸漏尽　　无复后生有</p>
<p>　　醯魔波低复说偈言</p>
<p style="text-align: center">　　牟尼善心具　　及身口业迹</p>
<p style="text-align: center">　　明行悉成就　　故赞叹其法</p>
<p>　　娑多耆利说偈答言</p>
<p style="text-align: center">　　牟尼善心具　　及身口业迹</p>
<p style="text-align: center">　　明行悉成就　　赞叹于其法</p>
<p>　　醯魔波低复说偈言</p>
<p style="text-align: center">　　伊尼延鹿【跳-兆+专】　　仙人之胜相</p>
<p style="text-align: center">　　少食舍身贪　　牟尼处林禅</p>
<p style="text-align: center">　　汝今当共行　　敬礼彼瞿昙</p>
<p>　　时。有百千鬼神眷属围绕。娑多耆利．醯魔波低速至佛前<a>礼拜</a>供养。整衣服。偏袒右肩。合掌敬礼。而说偈言</p>
<p style="text-align: center">　　伊尼延鹿【跳-兆+专】　　仙人之胜相</p>
<p style="text-align: center">　　少食无贪嗜　　牟尼乐林禅</p>
<p style="text-align: center">　　我等今故来　　请问于瞿昙</p>
<p style="text-align: center">　　师子独游步　　大龙无恐畏</p>
<p style="text-align: center">　　今故来请问　　牟尼愿决疑</p>
<p style="text-align: center">　　云何得出苦　　云何苦解脱</p>
<p style="text-align: center">　　唯愿说解脱　　苦于何所灭</p>
<p>　　尔时。世尊说偈答言</p>
<p style="text-align: center">　　世五欲功德　　及说第六意</p>
<p style="text-align: center">　　于彼欲无贪　　解脱一切苦</p>
<p style="text-align: center">　　如是从苦出　　如是解脱苦</p>
<p style="text-align: center">　　今答汝所问　　苦从此而灭</p>
<p>　　娑多耆利．醯魔波低复说偈问佛</p>
<p style="text-align: center">　　泉从何转还　　恶道何不转</p>
<p style="text-align: center">　　世间诸苦乐　　于何而灭尽</p>
<p>　　尔时。世尊说偈答言</p>
<p style="text-align: center">　　眼耳鼻舌身　　及以意入处</p>
<p style="text-align: center">　　于彼名及色　　永灭尽无余</p>
<p style="text-align: center">　　于彼泉转还　　于彼道不转</p>
<p style="text-align: center">　　于彼苦及乐　　得无余灭尽</p>
<p>　　娑多耆利．醯魔波低复说偈问佛</p>
<p style="text-align: center">　　世间几法起　　几法世和合</p>
<p style="text-align: center">　　几法取受世　　几法令世灭</p>
<p>　　尔时。世尊说偈答言</p>
<p style="text-align: center">　　六法起世间　　六法世和合</p>
<p style="text-align: center">　　六法取受世　　六法世损灭</p>
<p>　　娑多耆利．醯魔波低复说偈问</p>
<p style="text-align: center">　　云何度诸流　　日夜勤方便</p>
<p style="text-align: center">　　无攀无住处　　而不溺深渊</p>
<p>　　尔时。世尊说偈答言</p>
<p style="text-align: center">　　一切戒具足　　智慧善正受</p>
<p style="text-align: center">　　如思惟系念　　是能度深渊</p>
<p style="text-align: center">　　不乐诸欲想　　亦超色诸结</p>
<p style="text-align: center">　　无攀无住处　　不溺于深渊</p>
<p>　　娑多耆利．醯魔波低复说偈问佛</p>
<p style="text-align: center">　　何法度诸流　　以何度大海</p>
<p style="text-align: center">　　云何舍离苦　　云何得清净</p>
<p>　　尔时。世尊说偈答言</p>
<p style="text-align: center">　　正信度河流　　不放逸度海</p>
<p style="text-align: center">　　精进能断苦　　智慧得清净</p>
<p>　　尔时。世尊复说偈言</p>
<p style="text-align: center">　　汝可更问余　　沙门梵志法</p>
<p style="text-align: center">　　真实施调伏　　除此更无法</p>
<p>　　醯魔波低复说偈言</p>
<p style="text-align: center">　　更余何所问　　沙门梵志法</p>
<p style="text-align: center">　　大精进今日　　已具善开导</p>
<p style="text-align: center">　　我今当报彼　　娑多耆利恩</p>
<p style="text-align: center">　　能以导御师　　告语于我等</p>
<p style="text-align: center">　　我当诣村村　　家家而随佛</p>
<p style="text-align: center">　　承事礼供养　　从佛闻<a>正法</a></p>
<p style="text-align: center">　　此百千鬼神　　悉合掌恭敬</p>
<p style="text-align: center">　　一切归依佛　　牟尼之大师</p>
<p style="text-align: center">　　得无上之名　　必见真实义</p>
<p style="text-align: center">　　成就大智慧　　于欲不染着</p>
<p style="text-align: center">　　慧者当观察　　救护世间者</p>
<p style="text-align: center">　　得贤圣道迹　　是则大仙人</p>
<p>　　佛说是经已。娑多耆利．醯魔波低及诸眷族五百鬼神闻佛所说。皆大欢喜。随喜<a>礼佛</a>而去。		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>（一三三○）</h2>
<p>　　如是我闻。</p>
<p>　　一时。佛住王舍城迦兰陀竹园。</p>
<p>　　尔时。尊者<a>舍利弗</a>．尊者大目揵连住耆阇崛山中。</p>
<p>　　时。尊者<a>舍利</a>弗新剃须发。时。有伽吒及优波伽吒鬼。优波伽吒鬼见尊者舍利弗新剃须发。语伽吒鬼言。我今当往打彼沙门头。</p>
<p>　　伽吒鬼言。汝优波伽吒。莫作是语。此沙门大德大力。汝莫长夜得大不<a>饶益</a>苦。如是再三说。</p>
<p>　　时。优波伽吒鬼再三不用伽吒鬼语。即以手打尊者舍利弗头。打已。寻自唤言。烧我。伽吒。煮我。伽吒。再三唤已。陷入地中。堕阿毗地狱。</p>
<p>　　尊者大目揵连闻尊者舍利弗为鬼所打声已。即往诣尊者舍利弗所。问尊者舍利弗言。云何。尊者。苦痛可忍不。</p>
<p>　　尊者舍利弗答言。尊者大目揵连。虽复苦痛。意能堪忍。不至大苦。</p>
<p>　　尊者大目揵连语尊者舍利弗言。奇哉。尊者舍利弗。真为大德大力。此鬼若以手打耆阇崛山者。能令碎如糠糟。况复打人而不苦痛。</p>
<p>　　尔时。尊者舍利弗语尊者大目揵连。我实不大苦痛。</p>
<p>　　时。尊者舍利弗．大目揵连共相慰劳。</p>
<p>　　时。世尊以天耳闻其语声。闻已。即说偈言</p>
<p style="text-align: center">　　其心如刚石　　坚住不倾动</p>
<p style="text-align: center">　　染着心已离　　嗔者不反报</p>
<p style="text-align: center">　　若如此修心　　何有苦痛忧</p>
<p>　　佛说此经已。诸比丘闻佛所说。欢喜奉行。</p>
<h2>（一三三一）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有众多比丘于拘萨罗国人间游行。住一林中夏安居。彼林中有天神住。知十五日诸比丘受岁。极生忧戚。</p>
<p>　　有余天神语彼天神言。汝何卒生愁忧苦恼。汝当欢喜诸比丘持戒清净。今日受岁。</p>
<p>　　林中天神答言。我知比丘今日受岁。不同无羞外道受岁。然精进比丘受岁。持衣钵。明日至余处去。此林当空。</p>
<p>　　比丘去后。林中天神而说偈言</p>
<p style="text-align: center">　　今我心不乐　　但见空林树</p>
<p style="text-align: center">　　清净心说法　　多闻诸比丘</p>
<p style="text-align: center">　　瞿昙之<a>弟子</a>　　今悉何处去</p>
<p>　　时。有异天子而说偈言</p>
<p style="text-align: center">　　有至摩伽陀　　有至拘萨罗</p>
<p style="text-align: center">　　亦至金刚地　　处处修远离</p>
<p style="text-align: center">　　犹如野禽兽　　随所乐而游</p>
<h2>（一三三二）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　尔时。有异比丘在拘萨罗国人间。止住一林中。入昼正受。身体疲极。夜则睡眠。</p>
<p>　　时。彼林中止住天神作是念。此非比丘法。于空林中入昼正受。夜着睡眠。我今当往觉悟之。</p>
<p>　　尔时。天神往至比丘前。而说偈言</p>
<p style="text-align: center">　　比丘汝起起　　何以着睡眠</p>
<p style="text-align: center">　　睡眠有何利　　病时何不眠</p>
<p style="text-align: center">　　利刺刺身时　　云何得睡眠</p>
<p style="text-align: center">　　汝本舍非家　　出家之所欲</p>
<p style="text-align: center">　　当如本所欲　　日夜求增进</p>
<p style="text-align: center">　　莫得堕睡眠　　令心不自在</p>
<p style="text-align: center">　　无常不恒欲　　迷醉于愚夫</p>
<p style="text-align: center">　　余人悉被缚　　汝今已解脱</p>
<p style="text-align: center">　　正信而出家　　何以着睡眠</p>
<p style="text-align: center">　　已调伏贪欲　　其心得解脱</p>
<p style="text-align: center">　　具足胜妙智　　出家何故眠</p>
<p style="text-align: center">　　勤精进正受　　常修坚固力</p>
<p style="text-align: center">　　专求般涅槃　　云何而睡眠</p>
<p style="text-align: center">　　起明断无明　　灭尽诸有漏</p>
<p style="text-align: center">　　调彼后边身　　云何着睡眠</p>
<p>　　时。彼天神说是偈时。彼比丘闻其所说。专精思惟。得阿罗汉。</p>
<h2>（一三三三）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有异比丘在拘萨罗住林中。入昼正受。心起不善觉。依于恶贪。</p>
<p>　　时。彼林中住止天神作是念。非比丘法。止住林中。入昼正受。心生不善觉。依于恶贪。我今当往开悟之。</p>
<p>　　时。彼天神即说偈言</p>
<p style="text-align: center">　　其心欲远离　　正于空闲林</p>
<p style="text-align: center">　　放心随外缘　　乱想而流驰</p>
<p style="text-align: center">　　调伏乐世心　　常乐心解脱</p>
<p style="text-align: center">　　当舍不乐心　　执受安乐住</p>
<p style="text-align: center">　　思非于正念　　莫着我我所</p>
<p style="text-align: center">　　如以尘头染　　是着极难遣</p>
<p style="text-align: center">　　莫令染乐着　　欲心所浊乱</p>
<p style="text-align: center">　　如释君驰象　　奋迅去尘秽</p>
<p style="text-align: center">　　比丘于自身　　正念除尘垢</p>
<p style="text-align: center">　　尘者谓贪欲　　非世间尘土</p>
<p style="text-align: center">　　黠慧明智者　　当悟彼诸尘</p>
<p style="text-align: center">　　于如来法律　　持心莫放逸</p>
<p style="text-align: center">　　尘垢谓嗔恚　　非世间尘土</p>
<p style="text-align: center">　　黠慧明智者　　当悟彼诸尘</p>
<p style="text-align: center">　　于如来法律　　持心莫放逸</p>
<p style="text-align: center">　　尘垢谓愚痴　　非世间尘土</p>
<p style="text-align: center">　　明智黠慧者　　当舍彼诸尘</p>
<p style="text-align: center">　　于如来法律　　持心莫放逸</p>
<p>　　时。彼天神说是偈已。彼比丘闻其所说。专精思惟。断诸烦恼心。得阿罗汉。</p>
<h2>（一三三四）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有异比丘在拘萨罗人间。住一林中。入昼正受。起不正思惟。</p>
<p>　　时。彼林中止住天神作是念。此非比丘法。止住林中。入昼正受。而起不正思惟。我今当往方便善觉悟之。</p>
<p>　　时。彼天神而说偈言</p>
<p style="text-align: center">　　何不正思惟　　觉观所寝食</p>
<p style="text-align: center">　　当舍不正念　　专修于正受</p>
<p style="text-align: center">　　遵崇佛法僧　　及自持净戒</p>
<p style="text-align: center">　　常生随喜心　　喜乐转胜进</p>
<p style="text-align: center">　　以心欢喜故　　速究竟苦边</p>
<p>　　时。彼天神说偈劝发已。彼比丘专精思惟。尽诸烦恼。得阿罗汉。</p>
<h2>（一三三五）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有异比丘于拘萨罗人间。住一林中。入昼正受。时。彼比丘日中时。不乐心生。而说偈言</p>
<p style="text-align: center">　　于此日中时　　众鸟悉静默</p>
<p style="text-align: center">　　空野忽有声　　令我心恐怖</p>
<p>　　时。彼林中住止天神而说偈言</p>
<p style="text-align: center">　　于今日中时　　众鸟悉寂静</p>
<p style="text-align: center">　　空野忽有声　　应汝不乐心</p>
<p style="text-align: center">　　汝当舍不乐　　专乐修正受</p>
<p>　　时。彼天子说偈觉悟彼比丘已。时。彼比丘专精思惟。舍除烦恼。得阿罗汉。		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>（一三三六）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　尔时。尊者阿那律陀在拘萨罗人间。住一林中。</p>
<p>　　时。有天神名阇邻尼。是尊者阿那律陀本善知识。往诣尊者阿那律陀所。到阿那律所。说偈言</p>
<p style="text-align: center">　　汝今可发愿　　愿还生本处</p>
<p style="text-align: center">　　三十三天上　　五欲乐悉备</p>
<p style="text-align: center">　　百种诸音乐　　常以自欢娱</p>
<p style="text-align: center">　　每至睡眠时　　音乐以觉悟</p>
<p style="text-align: center">　　诸天玉女众　　昼夜侍左右</p>
<p>　　尊者阿那律陀说偈答言</p>
<p style="text-align: center">　　诸天玉女众　　此皆大苦聚</p>
<p style="text-align: center">　　以彼颠倒想　　系著有身见</p>
<p style="text-align: center">　　诸求生彼者　　斯亦是大苦</p>
<p style="text-align: center">　　阇邻尼当知　　我不愿生彼</p>
<p style="text-align: center">　　生死已永尽　　不受后有故</p>
<p>　　尊者阿那律说是语时。阇邻尼天子闻尊者阿那律所说。欢喜随喜。即没不现。</p>
<h2>（一三<a>三七</a>）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有比丘在拘萨罗人间。林中止住。勤诵经．勤讲说。精勤思惟。得阿罗汉果。证已。不复精勤诵说。</p>
<p>　　时。有天神。止彼林中者。而说偈言</p>
<p style="text-align: center">　　比丘汝先时　　昼夜勤诵习</p>
<p style="text-align: center">　　常为诸比丘　　共论决定义</p>
<p style="text-align: center">　　汝今于法句　　寂然无所说</p>
<p style="text-align: center">　　不与诸比丘　　共论决定义</p>
<p>　　时。彼比丘说偈答言</p>
<p style="text-align: center">　　本未应离欲　　心常乐法句</p>
<p style="text-align: center">　　既离欲相应　　诵说事已毕</p>
<p style="text-align: center">　　先知道已备　　用闻见道为</p>
<p style="text-align: center">　　世间诸闻见　　无知悉放舍</p>
<p>　　时。彼天神闻比丘所说。欢喜随喜。即没不现。</p>
<h2>（一三三八）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有异比丘在拘萨罗人间。止一林中。时。彼比丘有眼患。受师教。应嗅钵昙摩花。时。彼比丘受师教已。往至钵昙摩池侧。于池岸边。迎风而坐。随风嗅香。</p>
<p>　　时。有天神。主此池者。语比丘言。何以盗华。汝今便是盗香贼也。</p>
<p>　　尔时。比丘说偈答言</p>
<p style="text-align: center">　　不坏亦不夺　　远住随嗅香</p>
<p style="text-align: center">　　汝今何故言　　我是盗香贼</p>
<p>　　尔时。天神复说偈言</p>
<p style="text-align: center">　　不求而不舍　　世间名为贼</p>
<p style="text-align: center">　　汝今人不与　　而自一向取</p>
<p style="text-align: center">　　是则名世间　　真实盗香贼</p>
<p>　　时。有一士夫取彼藕根。重负而去。</p>
<p>　　尔时。比丘为彼天神而说偈言</p>
<p style="text-align: center">　　如今彼士夫　　断截分陀利</p>
<p style="text-align: center">　　拔根重负去　　便是奸狡人</p>
<p style="text-align: center">　　汝何故不遮　　而言我盗香</p>
<p>　　时。彼天神说偈答言</p>
<p style="text-align: center">　　狂乱奸狡人　　犹如乳母衣</p>
<p style="text-align: center">　　何足加其言　　宜堪与汝语</p>
<p style="text-align: center">　　袈裟污不现　　黑衣墨不污</p>
<p style="text-align: center">　　奸狡凶恶人　　世间不与语</p>
<p style="text-align: center">　　蝇脚污素帛　　明者小过现</p>
<p style="text-align: center">　　如墨点珂贝　　虽小悉皆现</p>
<p style="text-align: center">　　常从彼求净　　无结离烦恼</p>
<p style="text-align: center">　　如毛发之恶　　人见如泰山</p>
<p>　　时。彼比丘复说偈言</p>
<p style="text-align: center">　　善哉善哉说　　以义安慰我</p>
<p style="text-align: center">　　汝可常为我　　数数说斯偈</p>
<p>　　时。彼天神复说偈言</p>
<p style="text-align: center">　　我非汝买奴　　亦非人与汝</p>
<p style="text-align: center">　　何为常随汝　　数数相告语</p>
<p style="text-align: center">　　汝今自当知　　彼彼饶益事</p>
<p>　　时。彼天子说是偈已。彼比丘闻其所说。欢喜随喜。从座起去。独一静处。专精思惟。断诸烦恼。得阿罗汉。</p>
<h2>（一三三九）</h2>
<p>　　如是我闻。</p>
<p>　　一时。佛住王舍城迦兰陀竹园。</p>
<p>　　尔时。尊者十力迦叶住王舍城仙人窟中。时。有猎师名曰尺只。去十力迦叶不远。张网捕鹿。尔时。十力迦叶为彼猎师哀愍说法。时。彼猎师不解所说。时。十力迦叶即以神力。指端火然。彼犹不悟。</p>
<p>　　尔时。仙人窟中住止天神而说偈言</p>
<p style="text-align: center">　　深山中猎师　　少智盲无目</p>
<p style="text-align: center">　　何为非时说　　薄德无辩慧</p>
<p style="text-align: center">　　所闻亦不解　　明中亦无见</p>
<p style="text-align: center">　　于诸善胜法　　愚痴莫能了</p>
<p style="text-align: center">　　正使烧十指　　彼终不见谛</p>
<p>　　时。彼天神说是偈已。尊者十力迦叶即默然住。</p>
<h2>（一三四○）</h2>
<p>　　如是我闻。</p>
<p>　　一时。佛住王舍城迦兰陀竹园。</p>
<p>　　时。有尊者金刚子。住巴连弗邑一处林中。时。巴连弗邑人民夏四月过。作憍牟尼大会。</p>
<p>　　时。尊者金刚子闻世间大会。生不乐心。而说偈言</p>
<p style="text-align: center">　　独一处空林　　犹如弃枯木</p>
<p style="text-align: center">　　夏时四月满　　世间乐庄严</p>
<p style="text-align: center">　　普观诸世间　　其苦无过我</p>
<p>　　尔时。林中住止天神即说偈言</p>
<p style="text-align: center">　　独一处空林　　犹如弃枯木</p>
<p style="text-align: center">　　为三十三天　　心常所愿乐</p>
<p style="text-align: center">　　犹如地狱中　　仰思生人道</p>
<p>　　时。金刚子为彼天神所劝发已。专精思惟。断诸烦恼。得阿罗汉。</p>
<h2>（一三四一）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有异比丘在拘萨罗人间。住一林中。唯好乐持戒。不能增长上进功德。</p>
<p>　　时。彼林中止住天神作是念。此非比丘法。住于林中。唯乐持戒。不能增修上进功德。今我当作方便而发悟之。即说偈言</p>
<p style="text-align: center">　　非一向持戒　　及修习多闻</p>
<p style="text-align: center">　　独静禅三昧　　闲居修远离</p>
<p style="text-align: center">　　比丘偏倚息　　终不得漏尽</p>
<p style="text-align: center">　　平等正觉乐　　远非凡夫辈</p>
<p>　　时。彼比丘天神劝进已。专精思惟。断诸烦恼。得阿罗汉。</p>
<h2>（一三四二）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　有尊者那迦达多在拘萨罗人间。住一林中。有在家．出家常相亲近。</p>
<p>　　时。彼林中止住天神作是念。此非比丘法。住于林中。与诸在家．出家周旋亲数。我今当往方便发悟。而说偈言</p>
<p style="text-align: center">　　比丘旦早出　　迫暮而还林</p>
<p style="text-align: center">　　道俗相习近　　苦乐必同安</p>
<p style="text-align: center">　　恐起家放逸　　而随魔自在</p>
<p>　　时。那迦达多比丘为彼天神如是．如是开觉已。如是．如是专精思惟。断诸烦恼。得阿罗汉。</p>
<h2>（一三四三）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有众多比丘在拘萨罗人间。住一林中。言语嬉戏。终日散乱。心不得定。纵诸根门。驰骋六境。</p>
<p>　　时。彼林中止住天神见是比丘不摄威仪。心不欣悦。而说偈言</p>
<p style="text-align: center">　　此先有瞿昙　　正命弟子众</p>
<p style="text-align: center">　　无常心乞食　　无常受床卧</p>
<p style="text-align: center">　　观世无常故　　得究竟苦边</p>
<p style="text-align: center">　　今有难养众　　沙门所居止</p>
<p style="text-align: center">　　处处求饮食　　遍游于他家</p>
<p style="text-align: center">　　望财而出家　　无真沙门欲</p>
<p style="text-align: center">　　垂着<a>僧伽</a>梨　　如老牛曳尾</p>
<p>　　尔时。比丘语天神言。汝欲厌我耶。</p>
<p>　　时。彼天神复说偈言</p>
<p style="text-align: center">　　不指其名姓　　不非称其人</p>
<p style="text-align: center">　　而总向彼众　　说其不善者</p>
<p style="text-align: center">　　疏漏相现者　　方便说其过</p>
<p style="text-align: center">　　勤修精进者　　归依恭敬礼</p>
<p>　　彼诸比丘为天神劝发已。专精思惟。断诸烦恼。得阿罗汉。</p>
<h2>（一三四四）</h2>
<p>　　如是我闻。</p>
<p>　　一时。佛在舍卫国祇树给孤独园。</p>
<p>　　时。有异比丘在拘萨罗人间。住一林中。时。彼比丘与长者妇女嬉戏。起恶名声。</p>
<p>　　时。彼比丘作是念。我今不类。共他妇女起恶名声。我今欲于此林中<a>自杀</a>。</p>
<p>　　时。彼林中止住天神作是思念。不善不类。此比丘不坏．无过。而于林中欲自杀身。我今当作方便开悟。</p>
<p>　　时。彼天神化作长者女身。语比丘言。于诸巷路四衢道中。世间诸人为我及汝起恶名声。言我与汝共相习近。作不正事。已有恶名。今可<a>还俗</a>。共相娱乐。</p>
<p>　　比丘答言。以彼里巷四衢道中。为我与汝起恶名声。共相习近。为不正事。我今且自杀身。</p>
<p>　　时。彼天神还复天身。而说偈言</p>
<p style="text-align: center">　　虽闻多恶名　　苦<a>行者</a>忍之</p>
<p style="text-align: center">　　不应苦自苦　　亦不应起恼</p>
<p style="text-align: center">　　闻声恐怖者　　是则林中兽</p>
<p style="text-align: center">　　是轻躁众生　　不成出家法</p>
<p style="text-align: center">　　仁者当堪耐　　不中住恶声</p>
<p style="text-align: center">　　执心坚住者　　是则出家法</p>
<p style="text-align: center">　　不由他人语　　令汝成劫贼</p>
<p style="text-align: center">　　亦不由他语　　令汝得罗汉</p>
<p style="text-align: center">　　如汝自知已　　诸天亦复知</p>
<p>　　尔时。比丘为彼天神所开悟已。专精思惟。断除烦恼。得阿罗汉。</p>
<h2>（一三四五）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有尊者见多比丘在拘萨罗人间。住一林中。着粪扫衣。时。梵天王与七百梵天乘其宫殿。来诣尊者见多比丘所。恭敬礼事。</p>
<p>　　时。有天神。住彼林中者。而说偈言</p>
<p style="text-align: center">　　观彼寂诸根　　能感善供养</p>
<p style="text-align: center">　　具足三明达　　得不倾动法</p>
<p style="text-align: center">　　度一切方便　　少事粪扫衣</p>
<p style="text-align: center">　　七百梵天子　　乘宫来奉诣</p>
<p style="text-align: center">　　见生死有边　　今礼度有岸</p>
<p>　　时。彼天神说偈赞叹见多比丘已。即没不现。</p>
<h2>（一三四六）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有异比丘在拘萨罗人间。住一林中。时。彼比丘身体疲极。夜着睡眠。</p>
<p>　　时。有天神。住彼林中者。而觉悟之。即说偈言</p>
<p style="text-align: center">　　可起起比丘　　何故着睡眠</p>
<p style="text-align: center">　　睡眠有何义　　修禅莫睡眠</p>
<p>　　时。彼比丘说偈答言</p>
<p style="text-align: center">　　不肯当云何　　<a>懈怠</a>少方便</p>
<p style="text-align: center">　　缘尽四体羸　　夜则着睡眠</p>
<p>　　时。彼天神复说偈言</p>
<p style="text-align: center">　　且汝当执守　　勿声而大呼</p>
<p style="text-align: center">　　汝已得修闲　　莫令其退没</p>
<p>　　时。彼比丘说偈答言</p>
<p style="text-align: center">　　我当用汝语　　精勤修方便</p>
<p style="text-align: center">　　不为彼睡眠　　数数覆其心</p>
<p>　　时。彼天神如是．如是觉悟彼比丘。时。彼比丘专精方便。断诸烦恼。得阿罗汉。时。彼天神复说偈言</p>
<p style="text-align: center">　　汝岂能自起　　专精勤方便</p>
<p style="text-align: center">　　不为众魔军　　厌汝令睡眠</p>
<p>　　时。彼比丘说偈答言</p>
<p style="text-align: center">　　从今当七夜　　常坐正思惟</p>
<p style="text-align: center">　　其身生喜乐　　无一处不满</p>
<p style="text-align: center">　　初夜观<a>宿命</a>　　中夜天眼净</p>
<p style="text-align: center">　　后夜除无明　　见众生苦乐</p>
<p style="text-align: center">　　上中下形类　　善色及恶色</p>
<p style="text-align: center">　　知何业因缘　　而受斯果报</p>
<p style="text-align: center">　　若士夫所作　　所作还自见</p>
<p style="text-align: center">　　善者见其善　　恶者自见恶</p>
<p>　　时。彼天神复说偈言</p>
<p style="text-align: center">　　我知先一切　　比丘十四人</p>
<p style="text-align: center">　　皆是须陀洹　　悉得禅正受</p>
<p style="text-align: center">　　来到此林中　　当得阿罗汉</p>
<p style="text-align: center">　　见汝一懈怠　　仰卧着睡眠</p>
<p style="text-align: center">　　莫令住凡夫　　故方便觉悟</p>
<p>　　尔时。比丘复说偈言</p>
<p style="text-align: center">　　善哉汝天神　　以义安慰我</p>
<p style="text-align: center">　　至诚见开觉　　令我尽诸漏</p>
<p>　　时。彼天神复说偈言</p>
<p style="text-align: center">　　比丘应如是　　信非家出家</p>
<p style="text-align: center">　　抱愚而出家　　逮得见清净</p>
<p style="text-align: center">　　我今摄受法　　当尽<a>寿命</a>思</p>
<p style="text-align: center">　　若汝疾病时　　我当与良药</p>
<p>　　时。彼天神说是偈已。即没不现。</p>
<h2>（一三四七）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。尊者舍利弗在拘萨罗人间。依一聚落。止住田侧。时。尊者舍利弗于晨朝时着衣持钵。入村乞食。</p>
<p>　　时。有一尼揵子饮酒狂醉。持一瓶酒从聚落出。见尊者舍利弗。而说偈言</p>
<p style="text-align: center">　　米膏熏我身　　持米膏一瓶</p>
<p style="text-align: center">　　山地草树木　　视之一金色</p>
<p>　　尔时。尊者舍利弗作是念。作此恶声。是恶邪物。而说是偈。我岂不能以偈答之。时。尊者舍利弗即说偈言</p>
<p style="text-align: center">　　无想味所熏　　持空三昧瓶</p>
<p style="text-align: center">　　山地草树木　　视之如涕唾		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>（一三四八）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有异比丘在拘萨罗人间。住一林中。得他心智。烦恼有余。去林不远有井。有饮野干罐拘钩颈。</p>
<p>　　时。彼野干作诸方便求脱。而自念言。天遂欲明。田夫或出。当恐怖我。汝汲水罐怖我已久。可令我脱。</p>
<p>　　时。彼比丘知彼野干心之所念。而说偈言</p>
<p style="text-align: center">　　如来慧日出　　离林说空法</p>
<p style="text-align: center">　　心久恐怖我　　今可放令去</p>
<p>　　时。彼比丘自教授已。一切结尽。得阿罗汉。</p>
<h2>（一三四九）</h2>
<p>　　如是我闻。</p>
<p>　　一时。佛在拘萨罗国人间游行。住一林中。</p>
<p>　　时。有天神。依彼林者。见佛行迹。低头谛观。修于佛念。时。有优楼鸟住于道中。行欲蹈佛足迹。</p>
<p>　　尔时。天神即说偈言</p>
<p style="text-align: center">　　汝今优楼鸟　　团目栖树间</p>
<p style="text-align: center">　　莫乱如来迹　　坏我<a>念佛</a>境</p>
<p>　　时。彼天神说此偈已。默然念佛。</p>
<h2>（一三五○）</h2>
<p>　　如是我闻。</p>
<p>　　一时。佛在拘萨罗人间。住一林中。依波吒利树下住止。</p>
<p>　　时。有天神依彼林中住。即说偈言</p>
<p style="text-align: center">　　今日风卒起　　吹波吒利树</p>
<p style="text-align: center">　　落波吒利花　　供养于如来</p>
<p>　　时。彼天神说偈已。默然而住。</p>
<h2>（一三五一）</h2>
<p>　　如是我闻。</p>
<p>　　一时。佛住王舍城迦兰陀竹园。</p>
<p>　　时。有众多比丘住支提山侧。皆是阿练若比丘。着粪扫衣。常行乞食。</p>
<p>　　时。山神。依彼山住者。而说偈言</p>
<p style="text-align: center">　　孔雀文绣身　　处鞞提醯山</p>
<p style="text-align: center">　　随时出妙声　　觉乞食比丘</p>
<p style="text-align: center">　　孔雀文绣身　　处鞞提醯山</p>
<p style="text-align: center">　　随时出妙声　　觉粪扫衣者</p>
<p style="text-align: center">　　孔雀文绣身　　处鞞提醯山</p>
<p style="text-align: center">　　随时出妙声　　觉依树坐者</p>
<p>　　时。彼天神说此偈已。即默然住。</p>
<h2>（一三五二）</h2>
<p>　　如是我闻。</p>
<p>　　一时。佛住王舍城迦兰陀竹园。</p>
<p>　　时。有众多比丘住支提山。一切皆修阿练若行。着粪扫衣。常行乞食。尔时。那娑佉多河岸崩。杀三营事比丘。</p>
<p>　　时。支提山住天神而说偈言</p>
<p style="text-align: center">　　乞食阿兰若　　慎莫营造立</p>
<p style="text-align: center">　　不见佉多河　　傍岸卒崩倒</p>
<p style="text-align: center">　　压杀彼造立　　营事三比丘</p>
<p style="text-align: center">　　粪扫衣比丘　　慎莫营造立</p>
<p style="text-align: center">　　不见佉多河　　傍岸卒崩倒</p>
<p style="text-align: center">　　压杀彼造立　　营事三比丘</p>
<p style="text-align: center">　　依树下比丘　　慎莫营造立</p>
<p style="text-align: center">　　不见佉多河　　傍岸卒崩倒</p>
<p style="text-align: center">　　压杀彼造立　　营事三比丘</p>
<p>　　时。彼天神说此偈已。即默然住。</p>
<h2>（一三五三）</h2>
<p>　　如是我闻。</p>
<p>　　一时。佛住迦兰陀竹园。</p>
<p>　　时。有异比丘住频陀山。</p>
<p>　　尔时。山林大火卒起。举山洞然。时。有俗人而说偈言</p>
<p style="text-align: center">　　今此频陀山　　大火洞炽然</p>
<p style="text-align: center">　　焚烧彼竹林　　亦烧竹苑实</p>
<p>　　时。彼比丘作是念。今彼俗人能说此偈。我今何不说偈答之。即说偈言</p>
<p style="text-align: center">　　一切有炽然　　无慧能救灭</p>
<p style="text-align: center">　　焚烧诸受欲　　亦烧不作苦</p>
<p>　　时。彼比丘说此偈已。默然而住。</p>
<h2>（一三五四）</h2>
<p>　　如是我闻。</p>
<p>　　一时。佛住迦兰陀竹园。</p>
<p>　　时。有异比丘在恒河侧。住一林中。</p>
<p>　　时。有一族姓女。常为舅姑所责。至恒水岸边。而说偈言</p>
<p style="text-align: center">　　恒水我今欲　　随流徐入海</p>
<p style="text-align: center">　　不复令舅姑　　数数见嫌责</p>
<p>　　时。彼比丘见族姓女。闻其说偈。作是念。彼族姓女尚能说偈。我今何为不说偈答耶。即说偈言</p>
<p style="text-align: center">　　净信我今欲　　随彼八圣水</p>
<p style="text-align: center">　　徐流入涅槃　　不见魔自在</p>
<p>　　时。彼比丘说此偈已。默然而住。</p>
<h2>（一三五五）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有异比丘在拘萨罗人间。住一林中。去林不远。有种瓜田。</p>
<p>　　时。有盗者夜偷其瓜。见月欲出。而说偈言</p>
<p style="text-align: center">　　明月汝莫出　　待我断其瓜</p>
<p style="text-align: center">　　我持瓜去已　　任汝现不现</p>
<p>　　时。彼比丘作是念。彼盗瓜者尚能说偈。我岂不能说偈答耶。即说偈言</p>
<p style="text-align: center">　　恶魔汝莫出　　待我断烦恼</p>
<p style="text-align: center">　　断彼烦恼已　　任汝出不出</p>
<p>　　时。彼比丘说此偈已。默然而住。</p>
<h2>（一三五六）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有异比丘在拘萨罗人间。住一林中。</p>
<p>　　时。有<a>沙弥</a>而说偈言</p>
<p style="text-align: center">　　云何名为常　　乞食则为常</p>
<p style="text-align: center">　　云何为无常　　僧食为无常</p>
<p style="text-align: center">　　云何名为直　　唯因陀罗幢</p>
<p style="text-align: center">　　云何名为曲　　曲者唯见钩</p>
<p>　　时。彼比丘作是念。此沙弥能说斯偈。我今何不说偈而答。即说偈言</p>
<p style="text-align: center">　　云何名为常　　常者唯涅槃</p>
<p style="text-align: center">　　云何为无常　　谓诸有为法</p>
<p style="text-align: center">　　云何名为直　　谓圣八正道</p>
<p style="text-align: center">　　云何名为曲　　曲者唯恶径</p>
<p>　　时。彼比丘说此偈已。默然而住。</p>
<h2>（一三五七）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有舍利弗弟子。服药已。寻即食粥。</p>
<p>　　时。尊者舍利弗到瓦师舍。从乞瓦瓯。时。彼瓦师即说偈言</p>
<p style="text-align: center">　　云何得名胜　　而不施一钱</p>
<p style="text-align: center">　　云何胜实德　　于财无所减</p>
<p>　　尔时。舍利弗说偈答言</p>
<p style="text-align: center">　　若不食肉者　　而施彼以肉</p>
<p style="text-align: center">　　诸修梵行者　　施之以女色</p>
<p style="text-align: center">　　不坐高床者　　施以高广床</p>
<p style="text-align: center">　　于彼临行者　　施以息止处</p>
<p style="text-align: center">　　如是等施与　　于财不损减</p>
<p style="text-align: center">　　是则有名誉　　而不舍一钱</p>
<p style="text-align: center">　　实德名称流　　于财无所减</p>
<p>　　时。彼瓦师复说偈言</p>
<p style="text-align: center">　　汝今舍利弗　　所说实为善</p>
<p style="text-align: center">　　今施汝百瓯　　非余亦不得</p>
<p>　　尊者舍利弗说偈答言</p>
<p style="text-align: center">　　彼三十三天　　炎魔兜率陀</p>
<p style="text-align: center">　　化乐诸天人　　及他化自在</p>
<p style="text-align: center">　　瓦钵信以得　　而汝不生信</p>
<p>　　尊者舍利弗说此偈已。于瓦师舍默然出去。</p>
<h2>（一三五八）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有异比丘在拘萨罗人间。住一林中。</p>
<p>　　时。有贫士夫在于林侧。作如是悕望思惟。而说偈言</p>
<p style="text-align: center">　　若得猪一头　　美酒满一瓶</p>
<p style="text-align: center">　　盛持瓯一枚　　人数数持与</p>
<p style="text-align: center">　　若得如是者　　当复何所忧</p>
<p>　　时。彼比丘作是念。此贫士夫尚能说偈。我今何以不说。即说偈言</p>
<p style="text-align: center">　　若得佛法僧　　比丘善说法</p>
<p style="text-align: center">　　我不病常闻　　不畏众魔怨</p>
<p>　　时。彼比丘说此偈已。默然而住。</p>
<h2>（一三五九）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有异比丘在拘萨罗人间。住一林中。</p>
<p>　　时。彼比丘作如是思惟。若得好劫贝。长七肘。广二肘。作衣已。乐修善法。</p>
<p>　　时。有天神。依彼林者。作是念。此非比丘法。住于林中。作是思惟。悕望好衣。</p>
<p>　　时。天神化作全身骨锁。于彼比丘前舞。而说偈言</p>
<p style="text-align: center">　　比丘思劫贝　　七肘广六尺</p>
<p style="text-align: center">　　昼则如是想　　知夜何所思</p>
<p>　　时。彼比丘即生恐怖。其身战悚。而说偈言</p>
<p style="text-align: center">　　止止不须【迭*毛】　　今着粪扫衣</p>
<p style="text-align: center">　　昼见骨锁舞　　知夜复何见</p>
<p>　　时。彼比丘心惊怖已。即正思惟。专精修习。断诸烦恼。得阿罗汉。</p>
<h2>（一三六○）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有异比丘在拘萨罗人间。住一林中。得阿罗汉。诸漏已尽。所作已作。已舍重担。断诸有结。正智心善解脱。</p>
<p>　　时。有一女人于夜闇中。天时微雨。电光睒照。于林中过。欲诣他男子。倒深泥中。环钏断坏。华璎散落。时。彼女人而说偈言</p>
<p style="text-align: center">　　头发悉散解　　花璎落深泥</p>
<p style="text-align: center">　　镮钏悉破坏　　丈夫何所著</p>
<p>　　时。彼比丘作是念。女人尚能说偈。我岂不能说偈答之</p>
<p style="text-align: center">　　烦恼悉断坏　　度生死淤泥</p>
<p style="text-align: center">　　着缠悉散落　　十方尊见我</p>
<p>　　时。彼比丘说偈已。即默然而住。</p>
<h2>（一三六一）</h2>
<p>　　如是我闻。</p>
<p>　　一时。佛住舍卫国祇树给孤独园。</p>
<p>　　时。有异比丘在拘萨罗人间。住于河侧一林树间。</p>
<p>　　时。有丈夫与妇相随。度河住于岸边。弹琴嬉戏。而说偈言</p>
<p style="text-align: center">　　爱念而放逸　　逍遥青树间</p>
<p style="text-align: center">　　流水流且清　　琴声极和美</p>
<p style="text-align: center">　　春气调适游　　快乐何是过</p>
<p>　　时。彼比丘作是念。彼士夫尚能说偈。我岂不能说偈答之</p>
<p style="text-align: center">　　受持清净戒　　爱念等正觉</p>
<p style="text-align: center">　　沐浴三解脱　　善以极清凉</p>
<p style="text-align: center">　　人道具庄严　　快乐岂过是</p>
<p>　　时。彼比丘说此偈已。即默然而住。</p>
<h2>（一三六二）</h2>
<p>　　如是我闻。</p>
<p>　　一时佛住舍卫国祇树给孤独园。</p>
<p>　　时。有异比丘在拘萨罗人间。住一林中。</p>
<p>　　时。有天神见诸鸽鸟而说偈言</p>
<p style="text-align: center">　　鸽鸟当积聚　　胡麻米粟等</p>
<p style="text-align: center">　　于山顶树上　　高显作巢窟</p>
<p style="text-align: center">　　若当天雨时　　安极饮食宿</p>
<p>　　时。彼比丘作是念。彼亦觉悟我。即说偈言</p>
<p style="text-align: center">　　凡夫积善法　　恭敬于三宝</p>
<p style="text-align: center">　　身坏命终时　　资神心安乐</p>
<p>　　时。彼比丘说此偈已。以即觉悟。专精思惟。除诸烦恼。得阿罗汉。</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>