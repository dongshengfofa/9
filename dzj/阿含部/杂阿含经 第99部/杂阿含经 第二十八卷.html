<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修杂阿含经 第二十八卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>杂阿含经 第二十八卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>杂阿含经 第二十八卷</strong></p>
<p style="text-align: left">
	　　宋<a>天竺</a><a>三藏</a>求那跋陀罗译</p>
<p style="text-align: left">
	　　（七四八）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。<a>世尊</a>告诸<a>比丘</a>。如日出前相。谓明相初光。如是比丘正尽苦边．究竟苦边前相者。所谓<a>正见</a>。彼正见者。能起正志．正语．正业．正命．正方便．<a>正念</a>．正定。起定正受故。圣<a>弟子</a>心正<a>解脱</a>贪欲．嗔恚．愚痴。如是心善解脱。圣弟子得正知见。我生已尽。梵行已立。所作已作。自知不受后有</p>
<p style="text-align: left">
	　　佛说此经已。诸比丘闻佛所说。<a>欢喜</a>奉行</p>
<p style="text-align: left">
	　　（七四九）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。若无明为前相。故生诸恶不善法。时。随生无惭．无愧。无惭．无愧生已。随生邪见。邪见生已。能起邪志．邪语．邪业．邪命．邪方便．邪念．邪定。若起明为前相。生诸善法。时。惭愧随生。惭愧生已。能生正见。正见生已。起正志．正语．正业．正命．正方便．正念．正定。次第而起。正定起已。圣弟子得正解脱贪欲．嗔恚．愚痴。如是圣弟子得正解脱已。得正知见。我生已尽。梵行已立。所作已作。自知不受后有</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七五○）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。若比丘。诸恶不善法。比丘。一切皆以无明为根本。无明集．无明生．无明起。所以者何。无明者无知。于善．不善法不如实知。有罪．无罪。下法．上法。染污。不染污。分别．不分别。缘起．非缘起不如实知。不如实知故。起于邪见。起于邪见已。能起邪志．邪语．邪业．邪命．邪方便．邪念．邪定。</p>
<p style="text-align: left">
	　　若诸善法生。一切皆明为根本。明集．明生．明起。明。于善．不善法如实知者。罪．无罪。亲近．不亲近。卑法．胜法。秽污．白净。有分别．无分别。缘起．非缘起悉如实知。如实知者。是则正见。正见者。能起正志．正语．正业．正命．正方便．正念．正定。正定起已。圣弟子得正解脱贪．恚．痴。贪．恚．痴解脱已。是圣弟子得正智见。我生已尽。梵行已立。所作已作。自知不受后有</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七五一）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。若在家．若<a>出家</a>而起邪事者。我所不说。所以者何。若在家．出家而起邪事者。则不乐<a>正法</a>。何等为邪事。谓邪见。乃至邪定。若在家．出家而起正事。我所赞叹。所以者何。起正事者。则乐正法。善于正法。何等为正事。谓正见。乃至正定</p>
<p style="text-align: left">
	　　尔时。世尊即说偈言</p>
<p style="text-align: left">
	　　在家及出家　　而起邪事者</p>
<p style="text-align: left">
	　　彼则终不乐　　无上之正法</p>
<p style="text-align: left">
	　　在家及出家　　而起正事者</p>
<p style="text-align: left">
	　　彼则常心乐　　无上之正法</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七五二）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。迦摩比丘诣佛所。稽首佛足。退坐一面。白佛言。世尊。所谓欲者。云何为欲</p>
<p style="text-align: left">
	　　佛告迦摩。欲。谓五欲功德。何等为五。谓眼识明色。可爱．可意．可念。长养欲乐。如是耳．鼻．舌．身识触。可爱．可意．可念。长养欲乐。是名为欲。然彼非欲。于彼贪著者。是名为欲</p>
<p style="text-align: left">
	　　尔时。世尊即说偈言</p>
<p style="text-align: left">
	　　<a>世间</a>杂五色　　彼非为爱欲</p>
<p style="text-align: left">
	　　贪欲觉想者　　是则士夫欲</p>
<p style="text-align: left">
	　　众色<a>常住</a>世　　<a>行者</a>断心欲</p>
<p style="text-align: left">
	　　迦摩比丘白佛言。世尊。宁有道有迹。断此爱欲不</p>
<p style="text-align: left">
	　　佛告比丘。有八正道。能断爱欲。谓正见．正志．正语．正业．正命．正方便．正念．正定</p>
<p style="text-align: left">
	　　佛说此经已。迦摩比丘闻佛所说。欢喜奉行</p>
<p style="text-align: left">
	　　（七五三）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有比丘名阿梨瑟吒。诣佛所。稽首佛足。退坐一面。白佛言。世尊。所谓<a>甘露</a>者。云何名为甘露</p>
<p style="text-align: left">
	　　佛告阿梨瑟吒。甘露者。界名说。然我为有漏尽者。现说此名</p>
<p style="text-align: left">
	　　阿梨瑟吒比丘白佛言。世尊。有道有迹。修习多修习。得甘露法不</p>
<p style="text-align: left">
	　　佛告比丘。有。所谓八圣道分。谓正见。乃至正定</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七五四）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。尊者<a>舍利弗</a>诣佛所。稽首佛足。退坐一面。白佛言。世尊。所谓贤圣等三昧根本众具。云何为贤圣等三昧根本众具</p>
<p style="text-align: left">
	　　佛告<a>舍利</a>弗。谓七正道分为贤圣等三昧。为根本。为众具。何等为七。谓正见．正志．正语．正业．正命．正方便．正念。舍利弗。于此七道分为基业已。得一其心。是名贤圣等三昧根本众具</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七五五─七）</p>
<p style="text-align: left">
	　　如上三经。如是佛问诸比丘三经亦如是说</p>
<p style="text-align: left">
	　　（七五八）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。无母子畏。有母子畏。愚痴无闻凡夫所说。而不能知无母子畏。有母子畏</p>
<p style="text-align: left">
	　　诸比丘。有三种无母子畏。愚痴无闻凡夫所说。何等为三。诸比丘。有时兵凶乱起。残害国土。随流波迸。子失其母。母失其子。是名第一无母子畏。愚痴无闻凡夫所说</p>
<p style="text-align: left">
	　　复次。比丘。有时大火卒起。焚烧城邑聚落。人民驰走。母子相失。是名第二无母子畏。愚痴无闻凡夫所说</p>
<p style="text-align: left">
	　　复次。比丘。有时山中大雨。洪水流出。漂没聚落。人民驰走。母子相失。是名第三无母子畏。愚痴无闻凡夫所说</p>
<p style="text-align: left">
	　　然此等畏。是有母子畏。愚痴无闻凡夫说名无母子畏。彼有时兵凶乱起。残害国土。随流波迸。母子相失。或时于彼母子相见。是名第一有母子畏。愚痴无闻凡夫说名无母子畏</p>
<p style="text-align: left">
	　　复次。大火卒起。焚烧城邑聚落。人民驰走。母子相失。或复相见。是名第二有母子畏。愚痴无闻凡夫说名无母子畏</p>
<p style="text-align: left">
	　　复次。山中大雨。洪水流出。漂没聚落。此人驰走。母子相失。或寻相见。是名第三有母子畏。愚痴无闻凡夫说名无母子畏</p>
<p style="text-align: left">
	　　比丘。有三种无母子畏。是我<a>自觉</a>成三菩提之所记说。何等为三。若比丘。子若老时。无母能语。子。汝莫老。我当代汝。其母老时。亦无子语。母。令莫老。我代之老。是名第一无母子畏。我自觉成三菩提之所记说</p>
<p style="text-align: left">
	　　复次。比丘。有时子病。母不能语。子。令莫病。我当代汝。母病之时。子亦不能语。母。莫病。我当代母。是名第二无母子畏。我自觉成三菩提之所记说</p>
<p style="text-align: left">
	　　复次。子若死时。无母能语。子。令莫死。我今代汝。母若死时。无子能语。母。令莫死。我当代母。是名第三无母子畏。我自觉成三菩提之所记说</p>
<p style="text-align: left">
	　　诸比丘白佛。有道有迹。修习多修习。断前三种有母子畏。断后三种无母子畏不</p>
<p style="text-align: left">
	　　佛告比丘。有道有迹。断彼三畏。何等为道。何等为迹。修习多修习。断前三种有母子畏。断后三种无母子畏。谓八圣道分。正见．正志．正语．正业．正命．正方便．正念．正定</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七五九）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。有三受。无常．有为心所缘生。何等为三。谓乐受．苦受．不苦不乐受</p>
<p style="text-align: left">
	　　诸比丘白佛。世尊。有道有迹。修习多修习。断此三受不</p>
<p style="text-align: left">
	　　佛告比丘。有道有迹。修习多修习。断此三受。何等为道。何等为迹。修习多修习。断此三受</p>
<p style="text-align: left">
	　　佛告比丘。谓八圣道。正见．正志．正语．正业．正命．正方便．正念．正定</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七六○）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。世有三法。不可喜．不可爱．不可念。何等为三。谓老．病．死。此三法不可喜．不可爱．不可念。世间若无此三法不可喜．不可爱．不可念者。无有如来．应．等正觉出于世间。世间亦不知有如来<a>说法</a>教诫．教授。以世间有此三法不可喜．不可爱．不可念故。如来．应．等正觉出于世间。世间知有如来说法教诫．教授</p>
<p style="text-align: left">
	　　诸比丘白佛。有道有迹。断此三法不可喜．不可爱．不可念者不</p>
<p style="text-align: left">
	　　佛告比丘。有道有迹。修习多修习。断此三法不可喜．不可爱．不可念。何等为道。何等为迹。修习多修习。断此三法不可喜．不可爱．不可念。谓八圣道。正见．正志．正语．正业．正命．正方便．正念．正定</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七六一）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。我当说学及无学。谛听。善思念之。何等为学。谓学正见成就。学正志．正语．正业．正命．正方便．正念．正定成就。是名为学。何等为无学。谓无学正见成就。无学正志．正语．正业．正命．正方便．正念．正定成就。是名无学</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　如学．无学。如是正士．如是大士亦如是说</p>
<p style="text-align: left">
	　　（七六二）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。我当说圣漏尽。云何为圣漏尽。谓无学正见成就。乃至无学正定成就。是名圣漏尽</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七六三）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。我今当说八圣道分。何等为八。谓正见．正志．正语．正业．正命．正方便．正念．正定</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七六四）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。我今当说修八圣道。谛听。善思。何等为修八圣道。是比丘修正见。依远离．依无欲．依灭．向于舍。修正志．正语．正业．正命．正方便．正念．正定。依远离．依无欲．依灭．向于舍。是名修八圣道</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七六五）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。我今当说比丘过去已修八圣道。未来当修八圣道。乃至</p>
<p style="text-align: left">
	　　诸比丘闻佛所说。欢喜奉行</p>
<p style="text-align: left">
	　　（七六六）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。若比丘正见清净鲜白。无诸过患。离诸烦恼。未起不起。唯除佛所调伏。乃至正定亦如是说。若正见清净鲜白。无诸过患。离诸烦恼。未起能起。乃至正定亦如是说</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　如除佛所说。除善逝所说。亦如上说</p>
<p style="text-align: left">
	　　（七六七）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。说不善聚者。谓五盖。是为正说。所以者何。纯一不善聚者。所谓五盖。何等为五。谓贪欲盖。嗔恚．眠睡．掉悔．疑盖。说善法聚者。所谓八圣道。是名正说。所以者何。纯一满净善聚者。谓八圣道。何等为八。谓正见．正志．正语．正业．正命．正方便．正念．正定</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七六八）</p>
<p style="text-align: left">
	　　如是我闻</p>
<p style="text-align: left">
	　　一时。佛住王舍城山谷精舍</p>
<p style="text-align: left">
	　　时。尊者阿难独一静处。作如是念。半梵行者。谓善知识．善伴党．善随从。乃至佛告阿难。纯一满净具梵行者。谓善知识。所以者何。我为善知识故。令诸众生修习正见。依远离．依无欲．依灭．向于舍。乃至修正定。依远离．依无欲．依灭．向于舍</p>
<p style="text-align: left">
	　　佛说此经已。尊者阿难闻佛所说。欢喜奉行</p>
<p style="text-align: left">
	　　（七六九）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园。尔时。尊者阿难晨朝着衣持钵。入舍卫城乞食</p>
<p style="text-align: left">
	　　时。有生闻<a>婆罗门</a>乘白马车。众多年少翼从。白马．白车．白控．白鞭。头着白帽．白伞盖。手执白拂。着白衣服．白璎珞。白香涂身。翼从皆白。出舍卫城。欲至林中教授读诵。众人见之咸言。善乘。善乘。谓婆罗门乘</p>
<p style="text-align: left">
	　　时。尊者阿难见婆罗门眷属．众具一切皆白。见已。入城乞食。还精舍。举衣钵。洗足已。往诣佛所。稽首礼足。退坐一面。白佛言。世尊。今日晨朝着衣持钵。入舍卫城乞食。见生闻婆罗门乘白马车。眷属．众具一切皆白。众人唱言。善乘。善乘。谓婆罗门乘。云何。世尊。于正法．律。为是世人乘。为是婆罗门乘</p>
<p style="text-align: left">
	　　佛告阿难。是世人乘。非我法．律婆罗门乘也。阿难。我正法．律乘．天乘．婆罗门乘．大乘。能调伏烦恼军者。谛听。善思。当为汝说。阿难。何等为正法．律乘．天乘．婆罗门乘．大乘。能调伏烦恼军者。谓八正道。正见。乃至正定。阿难。是名正法．律乘．天乘．梵乘．大乘。能调伏烦恼军者</p>
<p style="text-align: left">
	　　尔时。世尊即说偈言</p>
<p style="text-align: left">
	　　信戒为法轭　　惭愧为长縻</p>
<p style="text-align: left">
	　　正念善护持　　以为善御者</p>
<p style="text-align: left">
	　　舍三昧为辕　　智慧精进轮</p>
<p style="text-align: left">
	　　无著忍辱铠　　安隐<a>如法</a>行</p>
<p style="text-align: left">
	　　直进不退还　　永之无忧处</p>
<p style="text-align: left">
	　　智士乘战车　　摧伏无智怨</p>
<p style="text-align: left">
	　　（七七○）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。应离邪见。应断邪见。若邪见不可断者。我终不说应离．断邪见。以邪见可断故。我说比丘当离邪见。若不离邪见者。邪见当作非义不<a>饶益</a>苦。是故我说当离邪见。如是邪志．邪语．邪业．邪命．邪方便．邪念．邪定亦如是说</p>
<p style="text-align: left">
	　　诸比丘。离邪见已。当修正见。若不得修正见者。我终不说修习正见。以得修正见故。我说比丘应修正见。若不修正见者。当作非义不饶益苦。以不修正见。作非义不饶益苦故。是故我说当修正见。以义饶益。常得安乐。是故。比丘。当修正见。如是正志．正语．正业．正命．正方便．正念．正定亦如是说</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七七一）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有生闻婆罗门来诣佛所。与世尊面相问讯慰劳。问讯慰劳已。退坐一面。白佛言。瞿昙。谓非<a>彼岸</a>及彼岸。瞿昙。云何非彼岸。云何彼岸</p>
<p style="text-align: left">
	　　佛告婆罗门。邪见者。非彼岸。正见者。是彼岸。邪志．邪语．邪业．邪命．邪方便．邪念．邪定非彼岸。正见是彼岸。正志．正语．正业．正命．正方便．正念．正定是彼岸</p>
<p style="text-align: left">
	　　尔时。世尊即说偈言</p>
<p style="text-align: left">
	　　希有诸人民　　能度于彼岸</p>
<p style="text-align: left">
	　　一切诸世间　　徘徊游此岸</p>
<p style="text-align: left">
	　　于此正法律　　能善随顺者</p>
<p style="text-align: left">
	　　斯等能度彼　　<a>生死</a>难度岸</p>
<p style="text-align: left">
	　　时。生闻婆罗门闻佛所说。欢喜<a>随喜</a>。从座起去</p>
<p style="text-align: left">
	　　（七七二─四）</p>
<p style="text-align: left">
	　　如是。异比丘问尊者阿难．问佛．问诸比丘。此三经亦如上说</p>
<p style="text-align: left">
	　　（七七五）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。于内法中。我不见一法能令未生恶不善法生。已生者重生令增广。如说不正思惟者。诸比丘。不正思惟者。未起邪见令起。已起重生令增广。如是邪志．邪语．邪业．邪命．邪方便．邪念．邪定亦如是说</p>
<p style="text-align: left">
	　　诸比丘。于内法中。我不见一法令未生恶不善法不生。已生恶不善法令灭。如说正思惟者。诸比丘。正思惟者。未生邪见令不生。已生者令灭。如邪见。邪志．邪语．邪业．邪命．邪方便．邪念．邪定亦如是说</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七七六）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。于内法中。我不见一法。未生善法不生。已生善法令退。如说不正思惟者。诸比丘。不正思惟者。未生正见令不生。已生正见令退。如是未生正志．正语．正业．正命．正方便．正念．正定令不生。已生者令退</p>
<p style="text-align: left">
	　　诸比丘。于内法中。我不见一法令未生善法令生。已生善法重生令增广。如说正思惟者。诸比丘。正思惟者。未生正见令生。已生正见重生令增广。如是未生正志．正语．正业．正命．正方便．正念．正定令生．已生者重生令增广</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七七七）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。于内法中。我不见一法令未生恶不善法生。已生恶不善法重生令增广。未生善法不生。已生者令退。所谓不正思惟。诸比丘。不正思惟者。未生邪见令生。已生者重生令增广。未生正见不生。已生者令退。如是未生邪志．邪语．邪业．邪命．邪方便．邪念．邪定令生。已生者重生令增广。未生正志．正语．正业．正命．正方便．正念．正定不生。已生者令退</p>
<p style="text-align: left">
	　　诸比丘。我于内法中。不见一法。未生恶不善法令不生。已生恶不善法令灭。未生善法令生。已生善法重生令增广。如说正思惟。诸比丘。正思惟者。令未生邪见不生。已生邪见令灭。未生正见令生。已生正见重生令增广。如是未生邪志．邪语．邪业．邪命．邪方便．邪念．邪定令不生。已生者令灭。未生正志．正语．正业．正命．正方便．正念．正定令生。已生者重生令增广</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七七八）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。于外法中。我不见一法令未生恶不善法生。已生恶不善法重生令增广。如说恶知识．恶伴党．恶随从。诸比丘。恶知识．恶伴党．恶随从者。能令未生邪见令生。已生邪见重生令增广。如是未生邪志．邪语．邪业．邪命．邪方便．邪念．邪定令生。已生者重生令增广</p>
<p style="text-align: left">
	　　诸比丘。外法中。我不见一法令未生恶不善法不生。已生恶不善法令灭。如说善知识．善伴党．善随从。诸比丘。善知识．善伴党．善随从。能令未生邪见不生。已生邪见令灭。未生邪志．邪语．邪业．邪命．邪方便．邪念．邪定不生。已生者令灭</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七七九）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。于外法中。我不见一法能令未生善法生。已生善法重生令增广。如说善知识．善伴党．善随从。诸比丘。善知识．善伴党．善随从者。能令未生正见生。已生正见重生令增广。如是未生正志．正语．正业．正命．正方便．正念．正定令生。已生者重生令增广</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七八○）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。于外法中。我不见一法能令未生恶不善法生。已生恶不善法重生令增广。未生善法不生。已生善法令灭。如说恶知识．恶伴党．恶随从。诸比丘。恶知识．恶伴党．恶随从者。能令未生邪见令生。已生邪见者重生令增广。未生正见不生。已生正见令退。如是未生邪志．邪语．邪业．邪命．邪方便．邪念．邪定令生。已生者重生令增广。未生正志．正语．正业．正命．正方便．正念．正定令不生。已生者令退</p>
<p style="text-align: left">
	　　诸比丘。于外法中。我不见一法能令未生恶不善法生。已生恶不善法令灭。未生善法令生。已生善法重生令增广。如说善知识．善伴党．善随从。诸比丘。善知识．善伴党．善随从。能令未生邪见不生。已生邪见令灭。未生正见令生。已生正见重生令增广。如是未生邪志．邪语．邪业．邪命．邪方便．邪念．邪定令不生。已生者令灭。未生正志．正语．正业．正命．正方便．正念．正定令生。已生者重生令增广</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七八一）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。于内法中。我不见一法能令未生恶不善法生。已生者重生令增广。未生善法不生。已生者令退。如说不正思惟。诸比丘。不正思惟者。能令未生邪见生。已生邪见令重生增广。未生正见不生。已生正见令退</p>
<p style="text-align: left">
	　　诸比丘。于内法中。我不见一法能令未生恶不善法不生。已生恶不善法令灭。未生善法令生。已生善法重生令增广。如说正思惟。诸比丘。正思惟者。能令未生邪见不生。已生者令灭。未生正见令生。已生者重生令增广</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　如说邪见．正见。如是邪志．正志。邪语．正语。邪业．正业。邪命．正命。邪方便．正方便。邪念．正念。邪定．正定。七经如上说</p>
<p style="text-align: left">
	　　如内法八经。如是外法八经亦如是说</p>
<p style="text-align: left">
	　　（七八二）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。有非法．是法。谛听。善思。当为汝说。何等为非法．是法。谓邪见非法．正见是法。乃至邪定非法．正定是法</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　如非法．是法。如是非律．正律。非圣．是圣。不善法．善法。非习法．习法。非善哉法．善哉法。黑法．白法。非义．正义。卑法．胜法。有罪法．无罪法。应去法．不去法。一一经皆如上说</p>
<p style="text-align: left">
	　　（七八三）</p>
<p style="text-align: left">
	　　如是我闻</p>
<p style="text-align: left">
	　　一时。佛住拘睒弥国瞿师罗园。尔时。尊者阿难亦在彼住</p>
<p style="text-align: left">
	　　有异婆罗门来诣尊者阿难所。与尊者阿难共相问讯慰劳。问讯慰劳已。退坐一面。白尊者阿难。欲有所问。宁有闲暇为记说不</p>
<p style="text-align: left">
	　　阿难答言。随汝所问。知者当答</p>
<p style="text-align: left">
	　　婆罗门问。尊者阿难。何故于<a>沙门</a>瞿昙所出家修梵行</p>
<p style="text-align: left">
	　　阿难答言。婆罗门。为断故</p>
<p style="text-align: left">
	　　复问。断何等</p>
<p style="text-align: left">
	　　答言。贪欲断。嗔恚．愚痴断</p>
<p style="text-align: left">
	　　又问。阿难。有道有迹。能断贪欲．嗔恚．愚痴耶</p>
<p style="text-align: left">
	　　阿难答言。有。谓八圣道。正见．正志．正语．正业．正命．正方便．正念．正定</p>
<p style="text-align: left">
	　　婆罗门言。阿难。贤哉之道。贤哉之迹。修习多修习。能断斯等贪欲．恚．痴</p>
<p style="text-align: left">
	　　尊者阿难说是法时。彼婆罗门闻其所说。欢喜随喜。从座起去</p>
<p style="text-align: left">
	　　如断贪．恚．痴。如是调伏贪．恚．痴。及得<a>涅槃</a>。及厌离。及不趣涅槃。及沙门义。及婆罗门义。及解脱。及苦断。及究竟苦边。及正尽苦。一一经皆如上说</p>
<p style="text-align: left">
	　　（七八四）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。有邪．有正。谛听。善思。当为汝说。何等为邪。谓邪见。乃至邪定。何等为正。谓正见。乃至正定</p>
<p style="text-align: left">
	　　何等为正见。谓说有施．有说．有斋。有善行．有恶行。有<a>善恶</a>行果报。有此世．有他世。有父母．有众生生。有阿<a>罗汉</a>善到．善向。有此世．他世自知作证具足住。我生已尽。梵行已立。所作已作。自知不受后有。何等为正志。谓出要志．无恚志．不害志。何等为正语。谓离妄语．离两舌．离恶口．离绮语。何等为正业。谓离杀．盗．淫。何等为正命。谓如法求衣服．饮食．卧具．汤药。非不如法。何等为正方便。谓欲．精进．方便．出离．勤竞．堪能常行不退。何等为正念。谓念随顺。念不妄．不虚。何等为正定。谓住心不乱．坚固．摄持．寂止．三昧．一心</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七八五）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。如上说。差别者。何等为正见。谓正见有二种。有正见。是世．俗。有漏．有取。转向善趣。有正见。是圣．出世间。无漏．无取。正尽苦。转向苦边。何等为正见有漏．有取。向于善趣。若彼见有施．有说。乃至知世间有阿罗汉。不受后有。是名世间正见。世．俗。有漏．有取。向于善趣。何等为正见是圣．出世间。无漏．不取。正尽苦。转向苦边。谓圣弟子苦苦思惟。集．灭．道道思惟。无漏思惟相应。于法选择。分别推求。觉知黠慧。开觉观察。是名正见是圣．出世间。无漏．不取。正尽苦。转向苦边。何等为正志。谓正志二种。有正志世．俗。有漏．有取。向于善趣。有正志。是圣．出世间。无漏．不取。正尽苦。转向苦边。何等为正志有世．俗。有漏．有取。向于善趣。谓正志出要觉．无恚觉．不害觉。是名正志世．俗。有漏．有取。向于善趣。何等为正志是圣．出世间。无漏．不取。正尽苦。转向苦边。谓圣弟子苦苦思惟。集．灭．道道思惟。无漏思惟相应心法。分别自决意解。计数立意。是名正志是圣．出世间。无漏．不取。正尽苦。转向苦边</p>
<p style="text-align: left">
	　　何等为正语。正语有二种。有正语。世．俗。有漏．有取。向于善趣。有正语。是圣．出世间。无漏．不取。正尽苦。转向苦边。何等为正语世．俗。有漏．有取。向于善趣。谓正语离妄语．两舌．恶口．绮语。是名正语世．俗。有漏．有取。向于善趣。何等正语是圣．出世间。无漏．不取。正尽苦。转向苦边。谓圣弟子苦苦思惟。集．灭．道道思惟。除邪命。念口四恶行．诸余口恶行。离于彼。无漏．远离．不着。固守．摄持不犯。不度时节。不越限防。是名正语是圣．出世间。无漏．不取。正尽苦。转向苦边</p>
<p style="text-align: left">
	　　何等为正业。正业有二种。有正业。世．俗。有漏．有取。向于善趣。有正业。是圣．出世间。无漏．不取。正尽苦。转向苦边。何等为正业世．俗。有漏．有取。转向善趣。谓离杀．盗．淫。是名正业世．俗。有漏．有取。转向善趣。何等为正业是圣．出世间。无漏．不取。正尽苦。转向苦边。谓圣弟子苦苦思惟。集．灭．道道思惟。除邪命。念身三恶行．诸余身恶行数。无漏．心不乐着。固守．执持不犯。不度时节。不越限防。是名正业是圣．出世间。无漏．不取。正尽苦。转向苦边</p>
<p style="text-align: left">
	　　何等为正命。正命有二种。有正命。是世．俗。有漏．有取。转向善趣。有正命。是圣．出世间。无漏．不取。正尽苦。转向苦边。何等为正命世．俗。有漏．有取。转向善趣。谓如法求衣食．卧具．随病汤药。非不如法。是名正命世．俗。有漏．有取。转向善趣。何等为正命是圣．出世间。无漏．不取。正尽苦。转向苦边。谓圣弟子苦苦思惟。集．灭．道道思惟。于诸邪命无漏．不乐着。固守．执持不犯。不越时节。不度限防。是名正命是圣．出世间。无漏．不取。正尽苦。转向苦边</p>
<p style="text-align: left">
	　　何等为正方便。正方便有二种。有正方便。世．俗。有漏．有取。转向善趣。有正方便。是圣．出世间。无漏．不取。正尽苦。转向苦边。何等为正方便世．俗。有漏．有取。转向善趣。谓欲．精进．方便超出．坚固建立。堪能造作精进．心法摄受．常不休息。是名正方便世．俗。有漏．有取。转向善趣。何等为正方便是圣．出世间。无漏．不取。尽苦。转向苦边。谓圣弟子苦苦思惟。集．灭．道道思惟。无漏忆念相应心法。欲．精进．方便．勤踊。超出．建立坚固．堪能造作精进。心法摄受．常不休息。是名正方便是圣．出世间。无漏．不取。正尽苦。转向苦边</p>
<p style="text-align: left">
	　　何等为正念。正念有二种世．俗。有漏．有取。转向善趣。有正念。是圣．出世间。无漏．不取。正尽苦。转向苦边。何等为正念世．俗。有漏．有取。转向善趣。若念．<a>随念</a>．重念．忆念。不妄．不虚。是名正念世．俗。有漏．有取。正向善趣。何等为正念是圣．出世间。无漏．不取。转向苦边。谓圣弟子苦苦思惟。集．灭．道道思惟。无漏思惟相应。若念．随念．重念．忆念。不妄．不虚。是名正念是圣．出世间。无漏．不取。转向苦边</p>
<p style="text-align: left">
	　　何等为正定。正定有二种。有正定。世．俗。有漏．有取。转向善趣。有正定。是圣．出世间。无漏．不取。正尽苦。转向苦边。何等为正定世．俗。有漏．有取。转向善趣。若心住不乱．不动．摄受．寂止．三昧．一心。是名正定世．俗。有漏．有取。转向善趣。何等为正定是圣．出世间。无漏．不取。正尽苦。转向苦边。谓圣弟子苦苦思惟。集．灭．道道思惟。无漏思惟相应心法住。不乱．不散．摄受．寂止．三昧．一心。是名正定是圣．出世间。无漏．不取。正尽苦。转向苦边</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七八六）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。若比丘心向邪者。违背于法。不乐于法。若向正者。心乐于法。不违于法。何等为邪。谓邪见。乃至邪定。何等为正。谓正见。乃至正定</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七八七）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。向邪者违于法。不乐于法。向正者乐于法。不违于法。何等为向邪者违于法。不乐于法。谓邪见人身业如所见。口业如所见。若思．若欲．若愿．若为。彼皆随顺。一切得不爱果。不念．不可意果。所以者何。以见恶故。谓邪见。邪见者。起邪志．邪语．邪业．邪命．邪方便．邪念．邪定。是向邪者违于法。不乐于法</p>
<p style="text-align: left">
	　　何等为向正者乐于法。不违于法。谓正见人若身业随所见。若口业．若思．若欲．若愿．若为。悉皆随顺。得可爱．可念．可意果。所以者何。以见正故。谓正见。正见者。能起正志．正语．正业．正命．正方便．正念．正定。是名向正者乐于法。不违于法</p>
<p style="text-align: left">
	　　佛说是经已。诸比丘闻佛所说。欢喜奉行</p>
<p style="text-align: left">
	　　（七八八）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。向邪者违于法。不乐于法。向正者乐于法。不违于法</p>
<p style="text-align: left">
	　　何等为向邪者违于法。不乐于法。若邪见人身业如所见。口业如所见。若思．若欲．若愿．若为．彼皆随顺。一切得不爱果。不念．不可意果。所以者何。恶见。谓邪见。邪见者。起邪志．邪语．邪业．邪命．邪方便．邪念．邪定。譬如苦果。种着地中。随时溉灌。彼得地味．水味．火味．风味。一切悉苦。所以者何。以种苦故。如是邪见人。身业如所见。口业如所见。若思．若欲．若愿．若为。悉皆随顺。彼一切得不爱．不念．不可意果。所以者何。恶见者。谓邪见。邪见者。能起邪志。乃至邪定。是名向邪者违于法。不乐于法</p>
<p style="text-align: left">
	　　何等为向正者乐于法。不违于法。若正见人身业如所见。口业如所见。若思．若欲．若为。悉皆随顺。彼一切得可爱．可念．可意果。所以者何。善见谓正见。正见者能起正志。乃至正定。譬如<a>甘蔗</a>．稻．麦．蒲桃种着地中。随时溉灌。彼得地味．水味．火味．风味。彼一切味悉甜美。所以者何。以种子甜故。如是正见人。身业如所见。口业如所见。若思．若欲．若愿．若为。悉皆随顺。彼一切得可爱．可念．可意果。所以者何。善见者。谓正见。正见者。能起正志。乃至正定。是名向正者乐于法。不违于法</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　世间．出世间亦如是说。如上三经。亦皆说偈言</p>
<p style="text-align: left">
	　　鄙法不应近　　放逸不应行</p>
<p style="text-align: left">
	　　不应习邪见　　增长于世间</p>
<p style="text-align: left">
	　　假使有世间　　正见增上者</p>
<p style="text-align: left">
	　　虽复百千生　　终不堕恶趣</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七八九）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有生闻婆罗门来诣佛所。稽首佛足。与世尊面相问讯慰劳已。退坐一面。白佛言。瞿昙。所谓正见者。何等为正见</p>
<p style="text-align: left">
	　　佛告婆罗门。正见有二种。有正见。世．俗。有漏．有取。转向善趣。有正见。是圣．出世间。无漏．不取。正尽苦。转向苦边。何等为正见世．俗。有漏．有取。转向善趣。谓正见有施．有说．有斋。乃至自知不受后有。婆罗门。是名正见世．俗。有漏．有取。向于善趣。婆罗门。何等为正见是圣．出世间。无漏．不取。正尽苦。转向苦边。谓圣弟子苦苦思惟。集．灭．道道思惟。无漏思惟相应。于法选择。分别求觉。巧便黠慧观察。是名正见是圣．出世间。无漏．不取。正尽苦。转向苦边</p>
<p style="text-align: left">
	　　佛说此经已。生闻婆罗门闻佛所说。欢喜随喜。从座起去</p>
<p style="text-align: left">
	　　如正见。如是正志．正语．正业．正命．正方便．正念．正定。一一经如上说</p>
<p style="text-align: left">
	　　（七九○）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。有邪及邪道。有正及正道。谛听。善思。当为汝说。何等为邪。谓<a>地狱</a>．畜生．饿鬼。何等为邪道。谓邪见。乃至邪定。何等为正。谓人．天．涅槃。何等为正道。谓正见。乃至正定</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七九一）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。有邪．有邪道。有正．有正道。谛听。善思。当为汝说。何等为邪。谓地狱．畜生．饿鬼。何等为邪道。谓杀．盗．邪淫．妄语．两舌．恶口．绮语．贪．恚．邪见。何等为正。谓人．天．涅槃。何等为正道。谓不杀．不盗．不邪淫．不妄语．不两舌．不恶口．不绮语．无贪．无恚．正见</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七九二）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。如上说。差别者。何等为恶趣道。谓杀父．杀母．杀阿罗汉．破僧．恶心出佛身血。余如上说</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七九三）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。有顺流道。有逆流道。谛听。善思。当为汝说。何等为顺流道。谓邪见。乃至邪定。何等为逆流道。谓正见。乃至正定</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　如顺流．逆流。如是退道．胜道。下道．上道及三经道迹亦如上说</p>
<p style="text-align: left">
	　　（七九四）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。有沙门及沙门法。谛听。善思。当为汝说。何等为沙门法。谓八圣道。正见。乃至正定。何等为沙门。若成就此法者。是名沙门</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七九五）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。有沙门法．沙门义。何等为沙门法。谓八圣道。正见。乃至正定。何等为沙门义。谓贪欲永尽。嗔恚．愚痴永尽。一切烦恼永尽。是名沙门义</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（七九六）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。有沙门法及沙门果。谛听。善思。当为汝说。何等为沙门法。谓八圣道。正见。乃至正定。何等为沙门果。谓须陀洹果．斯陀含果．阿那含果．阿<a>罗汉果</a></p>
<p style="text-align: left">
	　　佛说此经已。诸比丘闻佛所说。欢喜奉行</p>
				</div></div><hr><script charset='utf-8' src='../../js/footer.js'></script></body></html>