<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修杂阿含经 第四十八卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>杂阿含经 第四十八卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>杂阿含经 第四十八卷</strong></p>
<p style="text-align: left">
	　　宋<a>天竺</a><a>三藏</a>求那跋陀罗译</p>
<p style="text-align: left">
	　　（一二六七）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园</p>
<p style="text-align: left">
	　　时。彼天子白佛言。<a>世尊</a>。<a>比丘</a>。比丘度驶流耶</p>
<p style="text-align: left">
	　　佛言。如是。天子</p>
<p style="text-align: left">
	　　天子复问。无所攀缘。亦无所住。度驶流耶</p>
<p style="text-align: left">
	　　佛言。如是。天子</p>
<p style="text-align: left">
	　　天子复问。无所攀缘。亦无所住而度驶流。其义云何</p>
<p style="text-align: left">
	　　佛言。天子。我如是．如是抱。如是．如是直进。则不为水之所[漂*寸]。如是．如是不抱。如是．如是不直进。则为水所[漂*寸]。如是。天子。名为无所攀缘。亦无所住而度驶流</p>
<p style="text-align: left">
	　　时。彼天子复说偈言</p>
<p style="text-align: left">
	　　久见<a>婆罗门</a>　　逮得般<a>涅槃</a></p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。<a>欢喜</a><a>随喜</a>。稽首佛足。即没不现</p>
<p style="text-align: left">
	　　（一二六八）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园。时。有一天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园</p>
<p style="text-align: left">
	　　时。彼天子白佛言。比丘知一切众生所著．所集。决定<a>解脱</a>．广解脱．极广解脱耶</p>
<p style="text-align: left">
	　　佛告天子。我悉知一切众生所著．所集。决定解脱．广解脱．极广解脱。天子白佛。比丘云何知一切众生所著．所集。决定解脱．广解脱．极广解脱</p>
<p style="text-align: left">
	　　佛告天子。爱喜灭尽。我心解脱。心解脱已。故知一切众生所著．所集。决定解脱．广解脱．极广解脱</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（一二六九）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。身诸光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　谁度于诸流　　昼夜勤精进</p>
<p style="text-align: left">
	　　不攀亦不住　　何染而不着</p>
<p style="text-align: left">
	　　尔时。世尊说偈答言</p>
<p style="text-align: left">
	　　一切戒具足　　智慧善正受</p>
<p style="text-align: left">
	　　内思惟系念　　度难度诸流</p>
<p style="text-align: left">
	　　不乐于欲想　　超越于色结</p>
<p style="text-align: left">
	　　不系亦不住　　于染亦不着</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（一二七○）</p>
<p style="text-align: left">
	　　如是我闻</p>
<p style="text-align: left">
	　　一时。佛住王舍城山谷精舍</p>
<p style="text-align: left">
	　　时。有拘迦尼。是光明天女。容色绝妙。于后夜时来诣佛所。稽首佛足。身诸光明遍照山谷</p>
<p style="text-align: left">
	　　时。拘迦尼天女而说偈言</p>
<p style="text-align: left">
	　　其心不为恶　　及身口<a>世间</a></p>
<p style="text-align: left">
	　　五欲悉<a>虚空</a>　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　佛告天女。如是。如是</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚空　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　时。拘迦那娑天女闻佛所说。欢喜随喜。稽首佛足。即没不现</p>
<p style="text-align: left">
	　　尔时。世尊夜过晨朝。入于僧中。敷尼师坛。于大众前坐。告诸比丘。昨日夜后。有拘迦那天女。容色绝妙。来诣我所。稽首我足。退坐一面而说偈言</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚空　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　我即答言。如是。天女。如是。天女</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚空　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　说是语时。拘迦尼天女闻我所说。欢喜随喜。稽首我足。即没不现</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（一二七一）</p>
<p style="text-align: left">
	　　如是我闻</p>
<p style="text-align: left">
	　　一时。佛住王舍城山谷精舍</p>
<p style="text-align: left">
	　　尔时。尊者阿难告诸比丘。我今当说四句法经。谛听。善思。当为汝说何等为四句法经</p>
<p style="text-align: left">
	　　尔时。尊者阿难即说偈言</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚空　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　诸比丘。是名四句法经</p>
<p style="text-align: left">
	　　尔时。有一异婆罗门。去尊者阿难不远。为诸年少婆罗门受诵经。时。彼婆罗门作是念。若<a>沙门</a>阿难所说偈。于我所说经。便是非人所说</p>
<p style="text-align: left">
	　　时。彼婆罗门即往诣佛所。与世尊面相问讯慰劳已。退坐一面。白佛言。瞿昙。沙门阿难所说偈言</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚空　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　如是等所说。则是非人语。非为人语</p>
<p style="text-align: left">
	　　佛告婆罗门。如是。如是。婆罗门。是非人语。非为人语也。时。有拘迦尼天女来诣我所。稽首我足。退坐一面而说偈言</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚空　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　我时答言。如是。如是。如天女所言</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚空　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　是故。婆罗门。当知此所说偈。是非人所说。非是人所说也</p>
<p style="text-align: left">
	　　佛说此经已。彼婆罗门闻佛所说。欢喜随喜。<a>礼佛</a>足而去</p>
<p style="text-align: left">
	　　（一二七二）</p>
<p style="text-align: left">
	　　如是我闻</p>
<p style="text-align: left">
	　　一时。佛住王舍城山谷精舍</p>
<p style="text-align: left">
	　　时。有拘迦那娑天女。是光明天女。起大电光炽然。归佛．归法．归比丘僧。来诣佛所。稽首佛足。退坐一面。其身光明普照山谷。即于佛前而说偈言</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚空　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　尔时。世尊告天女言。如是。如是。天女。如汝所说</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚空　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　尔时。拘迦那娑天女闻佛所说。欢喜随喜。稽首佛足。即没不现</p>
<p style="text-align: left">
	　　尔时。世尊夜过晨朝入僧中。敷尼师坛。于大众前坐。告诸比丘。于昨后夜。拘迦那娑天女。光明之天女。来诣我所。稽首我足。退坐一面。而说偈言</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚空　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　我时答言。如是。天女。如是。天女。如汝所说</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚空　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　拘迦那天女　　电光炎炽然</p>
<p style="text-align: left">
	　　敬礼<a>佛法</a>僧　　说偈义<a>饶益</a></p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（一二七三）</p>
<p style="text-align: left">
	　　如是我闻</p>
<p style="text-align: left">
	　　一时。佛住王舍城山谷精舍</p>
<p style="text-align: left">
	　　时。有拘迦那娑天女。光明之天女。放电光明。炎照炽然。于后夜时来诣佛所。稽首佛足。退坐一面。其身光明普照山谷。即于佛前而说偈言</p>
<p style="text-align: left">
	　　我能广分别　　如来<a>正法</a>律</p>
<p style="text-align: left">
	　　今且但略说　　足以表其心</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚空　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　佛告天女。如是。天女。如是。天女。如汝所说</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚空　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　时。拘迦那娑天女闻佛所说。欢喜稽首。即没不现</p>
<p style="text-align: left">
	　　尔时。世尊夜过晨朝。入于僧前。于大众中敷座而坐。告诸比丘。昨后夜时。拘迦那娑天女来诣我所。恭敬作礼。退坐一面而说偈言</p>
<p style="text-align: left">
	　　我能广分别　　如来正法律</p>
<p style="text-align: left">
	　　今且但略说　　足已表我心</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚空　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　我时答言。如是。天女。如汝所说</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚伪　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　时。彼天女闻我所说。欢喜随喜。稽首我足。即没不现</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（一二七四）</p>
<p style="text-align: left">
	　　如是我闻</p>
<p style="text-align: left">
	　　一时。佛住毗舍离猕猴池侧重阁讲堂</p>
<p style="text-align: left">
	　　时。有拘迦那娑天女．朱卢陀天女。容色绝妙。于后夜时来诣佛所。稽首佛足。退坐一面。其身光明遍照一切猕猴池侧</p>
<p style="text-align: left">
	　　时。朱卢陀天女说偈白佛</p>
<p style="text-align: left">
	　　大师等正觉　　住毗舍离国</p>
<p style="text-align: left">
	　　拘迦那朱卢　　稽首恭敬礼</p>
<p style="text-align: left">
	　　我昔未曾闻　　牟尼正法律</p>
<p style="text-align: left">
	　　今乃得亲见　　现前说正法</p>
<p style="text-align: left">
	　　若于圣法律　　恶慧生厌恶</p>
<p style="text-align: left">
	　　必当堕恶道　　长夜受诸苦</p>
<p style="text-align: left">
	　　若于圣法律　　<a>正念</a>律仪备</p>
<p style="text-align: left">
	　　彼则生天上　　长夜受安乐</p>
<p style="text-align: left">
	　　拘迦娑天女复说偈言</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚伪　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　佛告天女。如是。如是。如汝所说</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚伪　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　时。彼天女闻佛所说。欢喜随喜。即没不现</p>
<p style="text-align: left">
	　　尔时。世尊夜过晨朝入僧中。敷座而坐。告诸比丘。昨后夜时。有二天女。容色绝妙。来诣我所。为我作礼。退坐一面。朱卢陀天女而说偈言</p>
<p style="text-align: left">
	　　大师等正觉　　住毗舍离国</p>
<p style="text-align: left">
	　　我拘迦那娑　　及以朱卢陀</p>
<p style="text-align: left">
	　　如是二天女　　稽首礼佛足</p>
<p style="text-align: left">
	　　我昔未曾闻　　牟尼正法律</p>
<p style="text-align: left">
	　　今乃见正觉　　演说微妙法</p>
<p style="text-align: left">
	　　若于正法律　　厌恶住恶慧</p>
<p style="text-align: left">
	　　必堕于恶道　　长夜受大苦</p>
<p style="text-align: left">
	　　若于正法律　　正念律仪备</p>
<p style="text-align: left">
	　　生善趣天上　　长夜受安乐</p>
<p style="text-align: left">
	　　拘迦那天女复说偈言</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚伪　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　我时答言。如是。如是。如汝所说</p>
<p style="text-align: left">
	　　其心不为恶　　及身口世间</p>
<p style="text-align: left">
	　　五欲悉虚伪　　正智正系念</p>
<p style="text-align: left">
	　　不习近众苦　　非义和合者</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（一二七五）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园</p>
<p style="text-align: left">
	　　时。彼天子而说偈言</p>
<p style="text-align: left">
	　　无触不报触　　触则以触报</p>
<p style="text-align: left">
	　　以触报触故　　不嗔不招嗔</p>
<p style="text-align: left">
	　　尔时。世尊说偈答言</p>
<p style="text-align: left">
	　　有于不嗔人　　而加之以嗔</p>
<p style="text-align: left">
	　　清净之正士　　离诸烦恼结</p>
<p style="text-align: left">
	　　于彼起恶心　　恶心还自中</p>
<p style="text-align: left">
	　　如逆风扬尘　　还自坌其身</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（一二七六）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。来诣佛所。稽首佛足。身诸光明遍照祇树给孤独园</p>
<p style="text-align: left">
	　　时。彼天子而说偈言</p>
<p style="text-align: left">
	　　愚痴人所行　　不合于黠慧</p>
<p style="text-align: left">
	　　自所行恶行　　为自恶知识</p>
<p style="text-align: left">
	　　所造众恶行　　终获苦果报</p>
<p style="text-align: left">
	　　尔时。世尊说偈答言</p>
<p style="text-align: left">
	　　既作不善业　　终则受诸恼</p>
<p style="text-align: left">
	　　造业虽欢喜　　啼泣受其报</p>
<p style="text-align: left">
	　　造诸善业者　　终则不热恼</p>
<p style="text-align: left">
	　　欢喜而造业　　安乐受其报</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（一二七七）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。身诸光明遍照祇树给孤独园</p>
<p style="text-align: left">
	　　时。彼天子而说偈言</p>
<p style="text-align: left">
	　　不可常言说　　亦不一向听</p>
<p style="text-align: left">
	　　而得于道迹　　坚固正<a>超度</a></p>
<p style="text-align: left">
	　　思惟善寂灭　　解脱诸魔缚</p>
<p style="text-align: left">
	　　能行说之可　　不行不应说</p>
<p style="text-align: left">
	　　不行而说者　　智者则知非</p>
<p style="text-align: left">
	　　不行己所应　　不作而言作</p>
<p style="text-align: left">
	　　是则同贼非</p>
<p style="text-align: left">
	　　尔时。世尊告天子言。汝今有所嫌责耶</p>
<p style="text-align: left">
	　　天子白佛。悔过。世尊。悔过。善逝</p>
<p style="text-align: left">
	　　尔时。世尊熙怡微笑</p>
<p style="text-align: left">
	　　时。彼天子复说偈言</p>
<p style="text-align: left">
	　　我今悔其过　　世尊不纳受</p>
<p style="text-align: left">
	　　内怀于恶心　　抱怨而不舍</p>
<p style="text-align: left">
	　　尔时。世尊说偈答言</p>
<p style="text-align: left">
	　　言说悔过辞　　内不息其心</p>
<p style="text-align: left">
	　　云何得息怨　　何名为修善</p>
<p style="text-align: left">
	　　时。彼天子复说偈言</p>
<p style="text-align: left">
	　　谁不有其过　　何人无有罪</p>
<p style="text-align: left">
	　　谁复无愚痴　　孰能常坚固</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（一二七八）</p>
<p style="text-align: left">
	　　如是我闻</p>
<p style="text-align: left">
	　　一时。佛住王舍城迦兰陀竹园</p>
<p style="text-align: left">
	　　时。有瞿迦梨比丘。是提婆达多伴党。来诣佛所。稽首佛足。退坐一面</p>
<p style="text-align: left">
	　　尔时。世尊告瞿迦梨比丘。瞿迦梨。汝何故于<a>舍利弗</a>．目揵连清净梵行所。起不清净心。长夜当得不饶益苦</p>
<p style="text-align: left">
	　　瞿迦梨比丘白佛言。世尊。我今信世尊语。所说无异。但<a>舍利</a>弗．大目揵连心有恶欲。如是第二．第三说。瞿迦梨比丘。提婆达多伴党于世尊所再三说中。违反不受。从座起去。去已。其身周遍生诸疱疮。皆如栗。渐渐增长。皆如桃李</p>
<p style="text-align: left">
	　　时。瞿迦梨比丘患苦痛。口说是言。极烧。极烧。脓血流出。身坏命终。生大钵昙摩<a>地狱</a></p>
<p style="text-align: left">
	　　时。有三天子。容色绝妙。于后夜时来诣佛所。稽首佛足。退坐一面。时。一天子白佛言。瞿迦梨比丘。提婆达多伴党今已命终。时。第二天子作是言。诸尊当知。瞿迦梨比丘命终堕地狱中。第三天子即说偈言</p>
<p style="text-align: left">
	　　士夫生世间　　斧在口中生</p>
<p style="text-align: left">
	　　还自斩其身　　斯由其恶言</p>
<p style="text-align: left">
	　　应毁便称誉　　应誉而便毁</p>
<p style="text-align: left">
	　　其罪生于口　　死堕恶道中</p>
<p style="text-align: left">
	　　博弈亡失财　　是非为大咎</p>
<p style="text-align: left">
	　　毁佛及声闻　　是则为大过</p>
<p style="text-align: left">
	　　彼三天子说是偈已。即没不现</p>
<p style="text-align: left">
	　　尔时。世尊夜过晨朝。来入僧中。于大众前敷座而坐。告诸比丘。昨后夜时。有三天子来诣我所。稽首我足。退坐一面。第一天子语我言。世尊。瞿迦梨比丘。提婆达多伴党今已命终。第二天子语余天子言。瞿迦梨比丘命终堕地狱中。第三天子即说偈言</p>
<p style="text-align: left">
	　　士夫生世间　　斧在口中生</p>
<p style="text-align: left">
	　　还自斩其身　　斯由其恶言</p>
<p style="text-align: left">
	　　应毁便称誉　　应誉而便毁</p>
<p style="text-align: left">
	　　其罪口中生　　死则堕恶道</p>
<p style="text-align: left">
	　　说是偈已。即没不现。诸比丘。汝等欲闻生阿浮陀地狱众生其寿齐限不</p>
<p style="text-align: left">
	　　诸比丘白佛。今正是时。唯愿世尊为诸大众说阿浮陀地狱众生<a>寿命</a>齐限。诸比丘闻已。当受奉行</p>
<p style="text-align: left">
	　　佛告比丘。谛听。善思。当为汝说。譬如拘萨罗国。四斗为一阿罗。四阿罗为一独笼那。十六独笼那为一阇摩那。十六阇摩那为一摩尼。二十摩尼为一佉梨。二十佉梨为一仓。满中芥子。若使有人百年百年取一芥子。如是乃至满仓芥子都尽。阿浮陀地狱众生寿命犹故不尽。如是二十阿浮陀地狱众生寿等一尼罗浮陀地狱众生寿。二十尼罗浮陀地狱众生寿等一阿吒吒地狱众生寿。二十阿吒吒地狱众生寿等一阿波波地狱众生寿。二十阿波波地狱众生寿等一阿休休地狱众生寿。二十阿休休地狱众生寿等一优钵罗地狱众生寿。二十优钵罗地狱众生寿等一钵昙摩地狱众生寿。二十钵昙摩地狱众生寿等一摩诃钵昙摩地狱众生寿</p>
<p style="text-align: left">
	　　比丘。彼瞿迦梨比丘命终堕摩诃钵昙摩地狱中。以彼于尊者舍利弗．大目揵连比丘生恶心．诽谤故。是故。诸比丘。当作是学。于彼烧燋炷所。尚不欲毁坏。况毁坏有识众生。佛告诸比丘。当如是学</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（一二七九）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　退落堕负处　　云何而得知</p>
<p style="text-align: left">
	　　唯愿世尊说　　云何负处门</p>
<p style="text-align: left">
	　　尔时。世尊说偈答言</p>
<p style="text-align: left">
	　　胜处易得知　　负处知亦易</p>
<p style="text-align: left">
	　　乐法为胜处　　毁法为负处</p>
<p style="text-align: left">
	　　爱乐恶知识　　不爱善知识</p>
<p style="text-align: left">
	　　善友生怨结　　是名堕负门</p>
<p style="text-align: left">
	　　爱乐不善人　　善人反憎恶</p>
<p style="text-align: left">
	　　欲恶不欲善　　是名负处门</p>
<p style="text-align: left">
	　　斗秤以欺人　　是名堕负门</p>
<p style="text-align: left">
	　　博弈耽嗜酒　　游轻着女色</p>
<p style="text-align: left">
	　　费丧于财物　　是名堕负门</p>
<p style="text-align: left">
	　　女人不自守　　舍主随他行</p>
<p style="text-align: left">
	　　男子心放荡　　舍妻随外色</p>
<p style="text-align: left">
	　　如是为家者　　斯皆堕负门</p>
<p style="text-align: left">
	　　老妇得少夫　　心常怀嫉姤</p>
<p style="text-align: left">
	　　怀嫉卧不安　　是则堕负门</p>
<p style="text-align: left">
	　　老夫得少妇　　堕负处亦然</p>
<p style="text-align: left">
	　　常乐着睡眠　　知识同游戏</p>
<p style="text-align: left">
	　　怠堕好嗔恨　　斯皆堕负门</p>
<p style="text-align: left">
	　　多财结朋友　　酒食奢不节</p>
<p style="text-align: left">
	　　多费丧财物　　斯皆堕负门</p>
<p style="text-align: left">
	　　小财多贪爱　　生于刹利心</p>
<p style="text-align: left">
	　　常求为王者　　是则堕负门</p>
<p style="text-align: left">
	　　求珠珰璎珞　　革屣履伞盖</p>
<p style="text-align: left">
	　　庄严自悭惜　　是则堕负门</p>
<p style="text-align: left">
	　　受他丰美食　　自悭惜其财</p>
<p style="text-align: left">
	　　食他不反报　　是则堕负门</p>
<p style="text-align: left">
	　　沙门婆罗门　　屈请入其舍</p>
<p style="text-align: left">
	　　悭惜不时施　　是则堕负门</p>
<p style="text-align: left">
	　　沙门婆罗门　　次第行乞食</p>
<p style="text-align: left">
	　　呵责不欲施　　是则堕负门</p>
<p style="text-align: left">
	　　若父母年老　　不及时奉养</p>
<p style="text-align: left">
	　　有财而不施　　是则堕负门</p>
<p style="text-align: left">
	　　于父母兄弟　　捶打而骂辱</p>
<p style="text-align: left">
	　　无有尊卑序　　是则堕负门</p>
<p style="text-align: left">
	　　佛及<a>弟子</a>众　　在家与<a>出家</a></p>
<p style="text-align: left">
	　　毁呰不恭敬　　是则堕负门</p>
<p style="text-align: left">
	　　实非阿<a>罗汉</a>　　罗汉过自称</p>
<p style="text-align: left">
	　　是则世间贼　　堕于负处门</p>
<p style="text-align: left">
	　　此世间负处　　我知见故说</p>
<p style="text-align: left">
	　　犹如崄怖道　　慧者当远避</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（一二八○）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。退坐一面。其身光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　谁屈下而屈下　　谁高举而随举</p>
<p style="text-align: left">
	　　云何童子戏　　如童块相掷</p>
<p style="text-align: left">
	　　尔时。世尊说偈答言</p>
<p style="text-align: left">
	　　爱下则随下　　爱举则随举</p>
<p style="text-align: left">
	　　爱戏于愚夫　　如童块相掷</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（一二八一）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园</p>
<p style="text-align: left">
	　　时。彼天子而说偈言</p>
<p style="text-align: left">
	　　决定以遮遮　　意<a>妄想</a>而来</p>
<p style="text-align: left">
	　　若人遮一切　　不令其逼迫</p>
<p style="text-align: left">
	　　尔时。世尊说偈答言</p>
<p style="text-align: left">
	　　决定以遮遮　　意妄想而来</p>
<p style="text-align: left">
	　　不必一切遮　　但遮其恶业</p>
<p style="text-align: left">
	　　遮彼彼恶已　　不令其逼迫</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（一二八二）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　云何得名称　　云何得大财</p>
<p style="text-align: left">
	　　云何德流闻　　云何得善友</p>
<p style="text-align: left">
	　　尔时。世尊说偈答言</p>
<p style="text-align: left">
	　　持戒得名称　　布施得大财</p>
<p style="text-align: left">
	　　真实德流闻　　恩惠得善友</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（一二八三）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。其身光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　云何人所作　　智慧以求财</p>
<p style="text-align: left">
	　　等摄受于财　　若胜若复劣</p>
<p style="text-align: left">
	　　尔时。世尊说偈答言</p>
<p style="text-align: left">
	　　始学功巧业　　方便集财物</p>
<p style="text-align: left">
	　　得彼财物已　　当应作四分</p>
<p style="text-align: left">
	　　一分自食用　　二分营生业</p>
<p style="text-align: left">
	　　余一分藏密　　以拟于贫乏</p>
<p style="text-align: left">
	　　营生之业者　　田种行商贾</p>
<p style="text-align: left">
	　　牧牛羊兴息　　邸舍以求利</p>
<p style="text-align: left">
	　　造屋舍床卧　　六种资生具</p>
<p style="text-align: left">
	　　方便修众具　　安乐以存世</p>
<p style="text-align: left">
	　　如是善修业　　黠慧以求财</p>
<p style="text-align: left">
	　　财宝随顺生　　如众流归海</p>
<p style="text-align: left">
	　　如是财饶益　　如蜂集众味</p>
<p style="text-align: left">
	　　昼夜财增长　　犹如蚁积堆</p>
<p style="text-align: left">
	　　不付老子财　　不寄边境民</p>
<p style="text-align: left">
	　　不信奸狡人　　及诸悭吝者</p>
<p style="text-align: left">
	　　亲附成事者　　远离不成事</p>
<p style="text-align: left">
	　　能成事士夫　　犹如火炽然</p>
<p style="text-align: left">
	　　善友贵重人　　敏密修良者</p>
<p style="text-align: left">
	　　同气亲兄弟　　善能相摄受</p>
<p style="text-align: left">
	　　居亲眷属中　　摽显若牛王</p>
<p style="text-align: left">
	　　各随其所应　　分财施饮食</p>
<p style="text-align: left">
	　　寿尽而命终　　当生天受乐</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（一二八四）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。过去世时。拘萨罗国有弹琴人。名曰粗牛。于拘萨罗国人间游行。止息野中。时。有六广大天宫天女。来至憍萨罗国粗牛弹琴人所。语粗牛弹琴人言。阿舅。阿舅。为我弹琴。我当歌舞。粗牛弹琴者言。如是。姊妹。我当为汝弹琴。汝当语我汝是何人。何由生此。天女答言。阿舅。且弹琴。我当歌舞。于歌颂中。自说所以生此因缘。彼拘萨罗国粗牛弹琴人即便弹琴。彼六天女即便歌舞</p>
<p style="text-align: left">
	　　第一天女说偈歌言</p>
<p style="text-align: left">
	　　若男子女人　　胜妙衣惠施</p>
<p style="text-align: left">
	　　施衣因缘故　　所生得<a>殊胜</a></p>
<p style="text-align: left">
	　　施所爱念物　　生天随所欲</p>
<p style="text-align: left">
	　　见我居宫殿　　乘空而游行</p>
<p style="text-align: left">
	　　天身如金聚　　天女百中胜</p>
<p style="text-align: left">
	　　观察斯福德　　回向中之最</p>
<p style="text-align: left">
	　　第二天女复说偈言</p>
<p style="text-align: left">
	　　若男子女人　　胜妙香惠施</p>
<p style="text-align: left">
	　　爱念可意施　　生天随所欲</p>
<p style="text-align: left">
	　　见我处宫殿　　乘空而游行</p>
<p style="text-align: left">
	　　天身若金聚　　天女百中胜</p>
<p style="text-align: left">
	　　观察斯福德　　回向中之最</p>
<p style="text-align: left">
	　　第三天女复说偈言</p>
<p style="text-align: left">
	　　若男子女人　　以食而惠施</p>
<p style="text-align: left">
	　　可意爱念施　　生天随所欲</p>
<p style="text-align: left">
	　　见我居宫殿　　乘虚而游行</p>
<p style="text-align: left">
	　　天身如金聚　　天女百中胜</p>
<p style="text-align: left">
	　　观察斯福德　　回向中之最</p>
<p style="text-align: left">
	　　第四天女复说偈言</p>
<p style="text-align: left">
	　　忆念余生时　　曾为人婢使</p>
<p style="text-align: left">
	　　不盗不贪嗜　　勤修不<a>懈怠</a></p>
<p style="text-align: left">
	　　量腹自节身　　分飡救贫人</p>
<p style="text-align: left">
	　　今见居宫殿　　乘虚而游行</p>
<p style="text-align: left">
	　　天身如金聚　　天女百中胜</p>
<p style="text-align: left">
	　　观察斯福德　　供养中为最</p>
<p style="text-align: left">
	　　第五天女复说偈言</p>
<p style="text-align: left">
	　　忆念余生时　　为人作子妇</p>
<p style="text-align: left">
	　　嫜姑性狂暴　　常加粗涩言</p>
<p style="text-align: left">
	　　执节修妇礼　　卑逊而奉顺</p>
<p style="text-align: left">
	　　今见处宫殿　　乘虚而游行</p>
<p style="text-align: left">
	　　天身如金聚　　天女百中胜</p>
<p style="text-align: left">
	　　观察斯福德　　供养中为最</p>
<p style="text-align: left">
	　　第六天女复说偈言</p>
<p style="text-align: left">
	　　昔曾见行迹　　比丘<a>比丘尼</a></p>
<p style="text-align: left">
	　　从其闻正法　　一宿受斋戒</p>
<p style="text-align: left">
	　　今见处天殿　　乘虚而游行</p>
<p style="text-align: left">
	　　天身如金聚　　天女百中胜</p>
<p style="text-align: left">
	　　观察斯福德　　回向中之最</p>
<p style="text-align: left">
	　　尔时。拘萨罗国粗牛弹琴人而说偈言</p>
<p style="text-align: left">
	　　我今善来此　　拘萨罗林中</p>
<p style="text-align: left">
	　　得见此天女　　具足妙天身</p>
<p style="text-align: left">
	　　既见又闻说　　当增修善业</p>
<p style="text-align: left">
	　　缘今修功德　　亦当生天上</p>
<p style="text-align: left">
	　　说是语已。此诸天女即没不现</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（一二八五）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　何法起应灭　　何生应防护</p>
<p style="text-align: left">
	　　何法应当离　　等观何得乐</p>
<p style="text-align: left">
	　　尔时。世尊说偈答言</p>
<p style="text-align: left">
	　　嗔恚起应灭　　贪生逆防护</p>
<p style="text-align: left">
	　　无明应舍离　　等观<a>真谛</a>乐</p>
<p style="text-align: left">
	　　欲生诸烦恼　　欲为生苦本</p>
<p style="text-align: left">
	　　调伏烦恼者　　众苦则调伏</p>
<p style="text-align: left">
	　　调伏众苦者　　烦恼亦调伏</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　于是。天子闻佛所说。欢喜随喜。稽首佛足。即没不现</p>
<p style="text-align: left">
	　　（一二八六）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　若人行放逸　　愚痴离恶慧</p>
<p style="text-align: left">
	　　禅思不放逸　　疾得尽诸漏</p>
<p style="text-align: left">
	　　尔时。世尊说偈答言</p>
<p style="text-align: left">
	　　非世间众事　　是则之为欲</p>
<p style="text-align: left">
	　　心法驰觉想　　是名士夫欲</p>
<p style="text-align: left">
	　　世间种种事　　常在于世间</p>
<p style="text-align: left">
	　　智慧修禅思　　爱欲永潜伏</p>
<p style="text-align: left">
	　　信为士夫伴　　不信则不度</p>
<p style="text-align: left">
	　　信增其名称　　命终得生天</p>
<p style="text-align: left">
	　　于身虚空想　　名色不坚固</p>
<p style="text-align: left">
	　　不著名色者　　远离于积聚</p>
<p style="text-align: left">
	　　观此真实义　　如解脱哀愍</p>
<p style="text-align: left">
	　　由斯智慧故　　世称叹供养</p>
<p style="text-align: left">
	　　能断众杂相　　超绝<a>生死</a>流</p>
<p style="text-align: left">
	　　超度诸流已　　是名为比丘</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　于是。天子闻佛所说。欢喜随喜。稽首佛足。即没不现</p>
<p style="text-align: left">
	　　（一二八七）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。其身光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　与何人同处　　复与谁共事</p>
<p style="text-align: left">
	　　知何等人法　　名为胜非恶</p>
<p style="text-align: left">
	　　尔时。世尊说偈答言</p>
<p style="text-align: left">
	　　与正士同游　　正士同其事</p>
<p style="text-align: left">
	　　解知正士法　　是则胜非恶</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（一二八八）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园</p>
<p style="text-align: left">
	　　时。彼天子而说偈言</p>
<p style="text-align: left">
	　　悭吝生于心　　不能行布施</p>
<p style="text-align: left">
	　　明智求福者　　乃能行其惠</p>
<p style="text-align: left">
	　　尔时。世尊说偈答言</p>
<p style="text-align: left">
	　　怖畏不行施　　常得不施怖</p>
<p style="text-align: left">
	　　怖畏于饥渴　　悭惜从怖生</p>
<p style="text-align: left">
	　　此世及他世　　常痴饥渴畏</p>
<p style="text-align: left">
	　　死则不随死　　独往无资粮</p>
<p style="text-align: left">
	　　少财能施者　　多财难亦舍</p>
<p style="text-align: left">
	　　难舍而能舍　　是则为难施</p>
<p style="text-align: left">
	　　无知者不觉　　慧者知难知</p>
<p style="text-align: left">
	　　以法养妻子　　少财净心施</p>
<p style="text-align: left">
	　　百千耶盛会　　所获其福利</p>
<p style="text-align: left">
	　　比前<a>如法</a>施　　十六不及一</p>
<p style="text-align: left">
	　　打缚恼众生　　所得诸财物</p>
<p style="text-align: left">
	　　惠施安国土　　是名有罪施</p>
<p style="text-align: left">
	　　方之平等施　　称量所不及</p>
<p style="text-align: left">
	　　如法不行非　　所得财物施</p>
<p style="text-align: left">
	　　难施而行施　　是应贤圣施</p>
<p style="text-align: left">
	　　所往常获福　　寿终上生天</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（一二八九）</p>
<p style="text-align: left">
	　　如是我闻</p>
<p style="text-align: left">
	　　一时。佛住王舍城金婆罗山金婆罗鬼神住处石室中</p>
<p style="text-align: left">
	　　尔时。世尊金枪刺足。未经几时。起身苦痛。能得舍心。正智正念。堪忍自安。无退减想</p>
<p style="text-align: left">
	　　彼有山神天子八人。作是念。今日世尊住王舍城金婆罗山金婆罗鬼神住处石室中。金枪刺足。起身苦痛而能舍心。正念正智。堪忍自安。无所退减。我等当往面前赞叹。作是念已。往诣佛所。稽首礼足。退住一面</p>
<p style="text-align: left">
	　　第一天神说偈叹言</p>
<p style="text-align: left">
	　　沙门瞿昙　　人中师子　　身遭苦痛</p>
<p style="text-align: left">
	　　堪忍自安　　正智正念　　无所退减</p>
<p style="text-align: left">
	　　第二天子复赞叹言</p>
<p style="text-align: left">
	　　大士之大龙　　大士之牛王</p>
<p style="text-align: left">
	　　大士夫勇力　　大士夫良马</p>
<p style="text-align: left">
	　　大士夫上首　　大士夫之胜</p>
<p style="text-align: left">
	　　第三天子复赞叹言</p>
<p style="text-align: left">
	　　此沙门瞿昙　　士夫分陀利</p>
<p style="text-align: left">
	　　身生诸苦痛　　而能行舍心</p>
<p style="text-align: left">
	　　正智正念住　　堪忍以自安</p>
<p style="text-align: left">
	　　而无所退减</p>
<p style="text-align: left">
	　　第四天子复赞叹言。若有于沙门瞿昙。士夫分陀利所说违反嫌责。当知斯等长夜当得不饶益苦。唯除不知真实者</p>
<p style="text-align: left">
	　　第五天子复说偈言</p>
<p style="text-align: left">
	　　观彼三昧定　　善住于正受</p>
<p style="text-align: left">
	　　解脱离诸尘　　不踊亦不没</p>
<p style="text-align: left">
	　　其心安隐住　　而得心解脱</p>
<p style="text-align: left">
	　　第六天子复说偈言</p>
<p style="text-align: left">
	　　经历五百岁　　诵婆罗门典</p>
<p style="text-align: left">
	　　精勤修苦行　　不解脱离尘</p>
<p style="text-align: left">
	　　是则卑下类　　不得度<a>彼岸</a></p>
<p style="text-align: left">
	　　第七天子复说偈言</p>
<p style="text-align: left">
	　　为欲之所迫　　持戒之所缚</p>
<p style="text-align: left">
	　　勇捍行苦行　　经历于百年</p>
<p style="text-align: left">
	　　其心不解脱　　不离于尘垢</p>
<p style="text-align: left">
	　　是则卑下类　　不度于彼岸</p>
<p style="text-align: left">
	　　第八天子复说偈言</p>
<p style="text-align: left">
	　　心居憍慢欲　　不能自调伏</p>
<p style="text-align: left">
	　　不得三昧定　　牟尼之正受</p>
<p style="text-align: left">
	　　独一居山林　　其心常放逸</p>
<p style="text-align: left">
	　　于彼死魔军　　不得度彼岸</p>
<p style="text-align: left">
	　　时。彼山神天子八人各各赞叹已。稽首佛足。即没不现</p>
<p style="text-align: left">
	　　（一二九○）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园</p>
<p style="text-align: left">
	　　时。彼天子而说偈言</p>
<p style="text-align: left">
	　　广无过于地　　深无踰于海</p>
<p style="text-align: left">
	　　高无过须弥　　大士无毗纽</p>
<p style="text-align: left">
	　　尔时。世尊说偈答言</p>
<p style="text-align: left">
	　　广无过于爱　　深无踰于腹</p>
<p style="text-align: left">
	　　高莫过憍慢　　大士无胜佛</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　于是。天子闻佛所说。欢喜随喜。稽首佛足。即没不现</p>
<p style="text-align: left">
	　　（一二九一）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　何物火不烧　　何风不能吹</p>
<p style="text-align: left">
	　　火灾坏大地　　何物不流散</p>
<p style="text-align: left">
	　　恶王及盗贼　　强劫人财物</p>
<p style="text-align: left">
	　　何男子女人　　不为其所夺</p>
<p style="text-align: left">
	　　云何珍宝藏　　终竟不亡失</p>
<p style="text-align: left">
	　　尔时。世尊说偈答言</p>
<p style="text-align: left">
	　　福火所不烧　　福风不能吹</p>
<p style="text-align: left">
	　　水灾坏大地　　福水不流散</p>
<p style="text-align: left">
	　　恶王及盗贼　　强夺人财宝</p>
<p style="text-align: left">
	　　若男子女人　　福不被劫夺</p>
<p style="text-align: left">
	　　乐报之宝藏　　终竟不亡失</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　于是。天子闻佛所说。欢喜随喜。即没不现</p>
<p style="text-align: left">
	　　（一二九二）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。退坐一面。其身光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　谁当持资粮　　何物贼不劫</p>
<p style="text-align: left">
	　　何人劫而遮　　何人劫不遮</p>
<p style="text-align: left">
	　　何人常来诣　　智慧者喜乐</p>
<p style="text-align: left">
	　　尔时。世尊说偈答言</p>
<p style="text-align: left">
	　　信者持资粮　　福德劫不夺</p>
<p style="text-align: left">
	　　贼劫夺则遮　　沙门夺欢喜</p>
<p style="text-align: left">
	　　沙门常来诣　　智慧者欣乐</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　于是。天子闻佛所说。欢喜随喜。稽首佛足。即没不现</p>
<p style="text-align: left">
	　　（一二九三）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　一切相映障　　知一切世间</p>
<p style="text-align: left">
	　　乐安慰一切　　唯愿世尊说</p>
<p style="text-align: left">
	　　云何是世间　　最为难得者</p>
<p style="text-align: left">
	　　是时。世尊说偈答言</p>
<p style="text-align: left">
	　　为主而行忍　　无财而欲施</p>
<p style="text-align: left">
	　　遭难而行法　　富贵修远离</p>
<p style="text-align: left">
	　　如是四法者　　是则为最难</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　于是。天子闻佛所说。欢喜随喜。稽首佛足。即没不现</p>
				</div></div><hr><script charset='utf-8' src='../../js/footer.js'></script></body></html>