<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修杂阿含经 第二十二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>杂阿含经 第二十二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>杂阿含经 第二十二卷</strong></p>
<p style="text-align: left">
	　　宋<a>天竺</a><a>三藏</a>求那跋陀罗译</p>
<p style="text-align: left">
	　　（五七六）</p>
<p style="text-align: left">
	　　如是我闻</p>
<p style="text-align: left">
	　　一时。佛在舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园</p>
<p style="text-align: left">
	　　时。彼天子说偈白佛</p>
<p style="text-align: left">
	　　不处难陀林　　终不得快乐</p>
<p style="text-align: left">
	　　忉利天宫中　　得天帝名称</p>
<p style="text-align: left">
	　　尔时。<a>世尊</a>说偈答言</p>
<p style="text-align: left">
	　　童蒙汝何知　　阿<a>罗汉</a>所说</p>
<p style="text-align: left">
	　　一切行无常　　是则生灭法</p>
<p style="text-align: left">
	　　生者既复灭　　俱寂灭为乐</p>
<p style="text-align: left">
	　　时。彼天子复说偈言</p>
<p style="text-align: left">
	　　久见<a>婆罗门</a>　　逮得般<a>涅槃</a></p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。<a>欢喜</a><a>随喜</a>。稽首佛足。即没不现</p>
<p style="text-align: left">
	　　（五七七）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园</p>
<p style="text-align: left">
	　　时。彼天子即说偈言</p>
<p style="text-align: left">
	　　断一切钩锁　　牟尼无有家</p>
<p style="text-align: left">
	　　<a>沙门</a>着<a>教化</a>　　我不说善哉</p>
<p style="text-align: left">
	　　尔时。世尊说偈答言</p>
<p style="text-align: left">
	　　一切众生类　　悉共相缠缚</p>
<p style="text-align: left">
	　　其有智慧者　　孰能不愍伤</p>
<p style="text-align: left">
	　　善逝哀愍故　　常教授众生</p>
<p style="text-align: left">
	　　哀愍众生者　　是法之所应</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。即没不现</p>
<p style="text-align: left">
	　　（五七八）</p>
<p style="text-align: left">
	　　如是我闻</p>
<p style="text-align: left">
	　　一时。佛在舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。身诸光明遍照祇树给孤独园</p>
<p style="text-align: left">
	　　时。彼天子而说偈言</p>
<p style="text-align: left">
	　　常习惭愧心　　此人时时有</p>
<p style="text-align: left">
	　　能远离诸恶　　如顾鞭良马</p>
<p style="text-align: left">
	　　尔时。世尊说偈答言</p>
<p style="text-align: left">
	　　常习惭愧心　　此人实希有</p>
<p style="text-align: left">
	　　能远离诸恶　　如顾鞭良马</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖悉过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（五七九）</p>
<p style="text-align: left">
	　　如是我闻</p>
<p style="text-align: left">
	　　一时。佛在舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。身诸光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　不习近<a>正法</a>　　乐着诸邪见</p>
<p style="text-align: left">
	　　睡眠不<a>自觉</a>　　长劫心能悟</p>
<p style="text-align: left">
	　　尔时。世尊说偈答言</p>
<p style="text-align: left">
	　　专修于正法　　远离不善业</p>
<p style="text-align: left">
	　　是漏尽罗汉　　崄恶世平等</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖悉过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（五八○）</p>
<p style="text-align: left">
	　　如是我闻</p>
<p style="text-align: left">
	　　一时。佛在舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。身诸光明遍照祇树给孤独园</p>
<p style="text-align: left">
	　　时。彼天子而说偈言</p>
<p style="text-align: left">
	　　以法善调伏　　不随于诸见</p>
<p style="text-align: left">
	　　虽复着睡眠　　则能随时悟</p>
<p style="text-align: left">
	　　尔时。世尊说偈答言</p>
<p style="text-align: left">
	　　若以法调伏　　不随余异见</p>
<p style="text-align: left">
	　　无知已究竟　　能度世恩爱</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（五八一）</p>
<p style="text-align: left">
	　　如是我闻</p>
<p style="text-align: left">
	　　一时。佛在舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。身诸光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　若罗汉<a>比丘</a>　　自所作已作</p>
<p style="text-align: left">
	　　一切诸漏尽　　持此后边身</p>
<p style="text-align: left">
	　　记说言有我　　及说我所不</p>
<p style="text-align: left">
	　　尔时。世尊即说偈答</p>
<p style="text-align: left">
	　　若罗汉比丘　　自所作已作</p>
<p style="text-align: left">
	　　一切诸漏尽　　持此后边身</p>
<p style="text-align: left">
	　　正复说有我　　我所亦无咎</p>
<p style="text-align: left">
	　　时。彼天子复说偈言</p>
<p style="text-align: left">
	　　若罗汉比丘　　自所作已作</p>
<p style="text-align: left">
	　　一切漏已尽　　持此最后身</p>
<p style="text-align: left">
	　　心依于我慢　　而说言有我</p>
<p style="text-align: left">
	　　及说于我所　　有如是说不</p>
<p style="text-align: left">
	　　尔时。世尊说偈答言</p>
<p style="text-align: left">
	　　已离于我慢　　无复我慢心</p>
<p style="text-align: left">
	　　超越我我所　　我说为漏尽</p>
<p style="text-align: left">
	　　于彼我我所　　心已永不着</p>
<p style="text-align: left">
	　　善解世名字　　平等假名说</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（五八二）</p>
<p style="text-align: left">
	　　如是我闻</p>
<p style="text-align: left">
	　　一时。佛在舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。身诸光明遍照祇树给孤独园</p>
<p style="text-align: left">
	　　时。彼天子说偈白佛</p>
<p style="text-align: left">
	　　若罗汉比丘　　漏尽持后身</p>
<p style="text-align: left">
	　　颇说言有我　　及说我所不</p>
<p style="text-align: left">
	　　尔时。世尊说偈答言</p>
<p style="text-align: left">
	　　若罗汉比丘　　漏尽持后身</p>
<p style="text-align: left">
	　　亦说言有我　　及说有我所</p>
<p style="text-align: left">
	　　时。彼天子复说偈言</p>
<p style="text-align: left">
	　　若罗汉比丘　　自所作已作</p>
<p style="text-align: left">
	　　已尽诸有漏　　唯持最后身</p>
<p style="text-align: left">
	　　何言说有我　　说何是我所</p>
<p style="text-align: left">
	　　尔时。世尊说偈答言</p>
<p style="text-align: left">
	　　若罗汉比丘　　自所作已作</p>
<p style="text-align: left">
	　　一切诸漏尽　　唯持最后身</p>
<p style="text-align: left">
	　　说我漏已尽　　亦不着我所</p>
<p style="text-align: left">
	　　善解世名字　　平等假名说</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（五八三）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。罗睺罗阿修罗王障月天子。时。诸月天子悉皆恐怖。来诣佛所。稽首佛足。退住一面。说偈叹佛</p>
<p style="text-align: left">
	　　今礼最胜觉　　能脱一切障</p>
<p style="text-align: left">
	　　我今遭苦恼　　是故来归依</p>
<p style="text-align: left">
	　　我等月天子　　归依于善逝</p>
<p style="text-align: left">
	　　佛哀愍<a>世间</a>　　愿解阿修罗</p>
<p style="text-align: left">
	　　尔时。世尊说偈答言</p>
<p style="text-align: left">
	　　破坏诸闇冥　　光明照<a>虚空</a></p>
<p style="text-align: left">
	　　今毗卢遮那　　清净光明显</p>
<p style="text-align: left">
	　　罗睺避虚空　　速放飞兔像</p>
<p style="text-align: left">
	　　罗睺阿修罗　　即舍月而还</p>
<p style="text-align: left">
	　　举体悉流污　　战怖不自安</p>
<p style="text-align: left">
	　　神昬志迷乱　　犹如重病人</p>
<p style="text-align: left">
	　　时。有阿修罗名曰婆稚。见罗睺罗阿修罗疾舍月还。便说偈言</p>
<p style="text-align: left">
	　　罗睺阿修罗　　舍月一何速</p>
<p style="text-align: left">
	　　神体悉流污　　犹如重病人</p>
<p style="text-align: left">
	　　罗睺阿修罗说偈答言</p>
<p style="text-align: left">
	　　瞿昙说咒偈　　不速舍月者</p>
<p style="text-align: left">
	　　或头破七分　　受诸邻死苦</p>
<p style="text-align: left">
	　　婆稚阿修罗复说偈言</p>
<p style="text-align: left">
	　　佛兴未曾有　　安隐于世间</p>
<p style="text-align: left">
	　　说咒偈能令　　罗睺罗舍月</p>
<p style="text-align: left">
	　　佛说此经已。时。月天子闻佛所说。欢喜随喜。作礼而去</p>
<p style="text-align: left">
	　　（五八四）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　为有族本不　　有<a>转生</a>族耶</p>
<p style="text-align: left">
	　　有俱相属无　　云何解于缚</p>
<p style="text-align: left">
	　　尔时。世尊说偈答言</p>
<p style="text-align: left">
	　　我无有族本　　亦无转生族</p>
<p style="text-align: left">
	　　俱相属永断　　<a>解脱</a>一切缚</p>
<p style="text-align: left">
	　　时。彼天子复说偈言</p>
<p style="text-align: left">
	　　何名为族本　　云何转生族</p>
<p style="text-align: left">
	　　云何俱相续　　何名为坚缚</p>
<p style="text-align: left">
	　　尔时。世尊说偈答言</p>
<p style="text-align: left">
	　　母为世族本　　妻名转生族</p>
<p style="text-align: left">
	　　子俱是相属　　爱欲为坚缚</p>
<p style="text-align: left">
	　　我无此族本　　亦无转生族</p>
<p style="text-align: left">
	　　俱相属亦无　　是名脱坚缚</p>
<p style="text-align: left">
	　　时。彼天子复说偈言</p>
<p style="text-align: left">
	　　善哉无族本　　无生族亦善</p>
<p style="text-align: left">
	　　善哉无相属　　善哉缚解脱</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怨悉过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（五八五）</p>
<p style="text-align: left">
	　　如是我闻</p>
<p style="text-align: left">
	　　一时。佛住释氏优罗提那塔所</p>
<p style="text-align: left">
	　　尔时。世尊新剃须发。于后夜时结加趺坐。直身正意。系念在前。以衣覆头</p>
<p style="text-align: left">
	　　时。优罗提那塔边有天神住。放身光明。遍照精舍。白佛言。沙门忧耶。佛告天神。何所忘失</p>
<p style="text-align: left">
	　　天神复问。沙门为欢喜耶</p>
<p style="text-align: left">
	　　佛告天神。为何所得</p>
<p style="text-align: left">
	　　天神复问。沙门不忧不喜耶</p>
<p style="text-align: left">
	　　佛告天神。如是。如是</p>
<p style="text-align: left">
	　　尔时。天神即说偈言</p>
<p style="text-align: left">
	　　为离诸烦恼　　为无有欢喜</p>
<p style="text-align: left">
	　　云何独一住　　非不乐所坏</p>
<p style="text-align: left">
	　　尔时。世尊说偈答言</p>
<p style="text-align: left">
	　　我无恼解脱　　亦无有欢喜</p>
<p style="text-align: left">
	　　不乐不能坏　　故独一而住</p>
<p style="text-align: left">
	　　时。彼天神复说偈言</p>
<p style="text-align: left">
	　　云何得无恼　　云何无欢喜</p>
<p style="text-align: left">
	　　云何独一住　　非不乐所坏</p>
<p style="text-align: left">
	　　尔时世尊说偈答言</p>
<p style="text-align: left">
	　　烦恼生欢喜　　喜亦生烦恼</p>
<p style="text-align: left">
	　　无恼亦无喜　　天神当护持</p>
<p style="text-align: left">
	　　时。彼天神复说偈言</p>
<p style="text-align: left">
	　　善哉无烦恼　　善哉无欢喜</p>
<p style="text-align: left">
	　　善哉独一住　　不为不喜坏</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天神闻佛所说。欢喜随喜。稽首佛足。即没不现</p>
<p style="text-align: left">
	　　（五八六）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色妙绝。于后夜时来诣佛所。稽首佛足。身诸光明遍照祇树给孤独园</p>
<p style="text-align: left">
	　　时。彼天子而说偈言</p>
<p style="text-align: left">
	　　犹如利剑害　　亦如头火燃</p>
<p style="text-align: left">
	　　断除贪欲火　　<a>正念</a>求远离</p>
<p style="text-align: left">
	　　尔时。世尊说偈答言</p>
<p style="text-align: left">
	　　譬如利剑害　　亦如头火燃</p>
<p style="text-align: left">
	　　断除于后身　　正念求远离</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（五八七）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。身诸光明遍照祇树给孤独园</p>
<p style="text-align: left">
	　　时。彼天子而说偈言</p>
<p style="text-align: left">
	　　天女众围绕　　如毗舍脂众</p>
<p style="text-align: left">
	　　痴惑<a>丛林</a>中　　何由而得出</p>
<p style="text-align: left">
	　　尔时。世尊说偈答言</p>
<p style="text-align: left">
	　　正直平等道　　离恐怖之方</p>
<p style="text-align: left">
	　　乘寂默之车　　法想为密覆</p>
<p style="text-align: left">
	　　惭愧为长縻　　正念为羁络</p>
<p style="text-align: left">
	　　智慧善御士　　<a>正见</a>为前导</p>
<p style="text-align: left">
	　　如是之妙乘　　男女之所乘</p>
<p style="text-align: left">
	　　出<a>生死</a>丛林　　逮得安乐处</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（五八八）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。身诸光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　有四转九门　　充满贪欲住</p>
<p style="text-align: left">
	　　深溺乌泥中　　大象云何出</p>
<p style="text-align: left">
	　　尔时。世尊说偈答言</p>
<p style="text-align: left">
	　　断爱喜长縻　　贪欲等诸恶</p>
<p style="text-align: left">
	　　拔爱欲根本　　正向于彼处</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（五八九）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　赖吒槃提国　　有诸商贾客</p>
<p style="text-align: left">
	　　大富足财宝　　各各竞求富</p>
<p style="text-align: left">
	　　方便欲财利　　犹如然炽火</p>
<p style="text-align: left">
	　　如是竞胜心　　欲贪常驰骋</p>
<p style="text-align: left">
	　　云何当断贪　　息世间勤求</p>
<p style="text-align: left">
	　　尔时。世尊说偈答言</p>
<p style="text-align: left">
	　　舍俗出非家　　妻子及财宝</p>
<p style="text-align: left">
	　　贪恚痴离欲　　罗汉尽诸漏</p>
<p style="text-align: left">
	　　正智心解脱　　爱尽息方便</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（五九○）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。过去世时。拘萨罗国有诸商人。五百乘车。共行治生。至旷野中。旷野有五百群贼在后随逐。伺便欲作劫盗。时。旷野中有一天神。止住路侧</p>
<p style="text-align: left">
	　　时。彼天神作是念。当往诣彼拘萨罗国诸商人所。问其义理。若彼商人喜我所问。时解说者。我当方便令其安隐。得脱贼难。若不喜我所问者。当放舍之。如余天神</p>
<p style="text-align: left">
	　　时。彼天神作是念已。即放身光。遍照商人车营。而说偈言</p>
<p style="text-align: left">
	　　谁于觉睡眠　　谁复睡眠觉</p>
<p style="text-align: left">
	　　谁有解此义　　谁能为我说</p>
<p style="text-align: left">
	　　尔时。商人中有一优婆塞信佛．信法．信比丘僧。一心向佛．法．僧。归依佛．法．僧。于佛离疑。于法．僧离疑。于苦．集．灭．道离疑。见四圣谛得第一无间等果。在商人中与诸商人共为行侣。彼优婆塞于后夜时端坐思惟。系念在前。于<a>十二因缘</a>逆顺观察。所谓是事有故是事有。是事起故是事起。谓缘无明行。缘行识。缘识名色。缘名色六入处。缘六入处触。缘触受。缘受爱。缘爱取。缘取有。缘有生。缘生老．死．忧．悲．恼苦。如是纯大苦聚集。如是无明灭则行灭。行灭则识灭。识灭则名色灭。名色灭则六入处灭。六入处灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老．死．忧．悲．恼苦灭。如是．如是纯大苦聚灭</p>
<p style="text-align: left">
	　　时。彼优婆塞如是思惟已。而说偈言</p>
<p style="text-align: left">
	　　我于觉睡眠　　我于睡眠觉</p>
<p style="text-align: left">
	　　我解知此义　　能为人记说</p>
<p style="text-align: left">
	　　时。彼天神问优婆塞。云何觉睡眠。云何睡眠觉。云何能解知。云何能记说</p>
<p style="text-align: left">
	　　时。优婆塞说偈答言</p>
<p style="text-align: left">
	　　贪欲及嗔恚　　愚痴得离欲</p>
<p style="text-align: left">
	　　漏尽阿罗汉　　正智心解脱</p>
<p style="text-align: left">
	　　彼则为<a>觉悟</a>　　我于彼睡眠</p>
<p style="text-align: left">
	　　不知因生苦　　及苦因缘集</p>
<p style="text-align: left">
	　　于此一切苦　　得无余灭尽</p>
<p style="text-align: left">
	　　又不知正道　　等趣息苦处</p>
<p style="text-align: left">
	　　斯等为常眠　　我于彼则觉</p>
<p style="text-align: left">
	　　如是觉睡眠　　如是睡眠觉</p>
<p style="text-align: left">
	　　如是善知义　　如是能记说</p>
<p style="text-align: left">
	　　时。彼天神复说偈言</p>
<p style="text-align: left">
	　　善哉觉睡眠　　善哉眠中觉</p>
<p style="text-align: left">
	　　善哉解知义　　善哉能记说</p>
<p style="text-align: left">
	　　久远乃今见　　诸兄弟而来</p>
<p style="text-align: left">
	　　缘汝恩力故　　令诸商人众</p>
<p style="text-align: left">
	　　得免于劫贼　　随道安乐去</p>
<p style="text-align: left">
	　　如是。诸比丘。彼拘萨罗泽中诸商人众皆得安隐从旷野出</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（五九一）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　尔时。世尊告诸比丘。过去世时。海洲上优婆塞至他优婆塞舍会坐。极毁呰欲。言。此欲者。虚妄不实。欺诳之法。犹如幻化。诳于婴儿。还自己舍。恣于五欲。是优婆塞舍有天神止住。时。彼天神作是念。是优婆塞不胜不类。于余优婆塞舍会坐众中极毁呰欲。言。如是欲者。虚伪不实。欺诳之法。如诳婴儿。还己舍已。自恣五欲。我今宁可发令觉悟。而说偈言</p>
<p style="text-align: left">
	　　于大聚会中　　毁呰欲无常</p>
<p style="text-align: left">
	　　自没于爱欲　　如牛溺深泥</p>
<p style="text-align: left">
	　　我观彼会中　　诸优婆塞等</p>
<p style="text-align: left">
	　　多闻明解法　　奉持于净戒</p>
<p style="text-align: left">
	　　汝见彼乐法　　而说欲无常</p>
<p style="text-align: left">
	　　如何自恣欲　　不断于贪爱</p>
<p style="text-align: left">
	　　何故乐世间　　畜妻子眷属</p>
<p style="text-align: left">
	　　时。彼天神如是．如是开觉彼优婆塞已。如是．如是彼优婆塞觉悟已。剃除须发。着<a>袈裟</a>衣。正信．非家．<a>出家</a>学道。精勤修习。尽诸有漏。得阿罗汉</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（五九二）</p>
<p style="text-align: left">
	　　如是我闻</p>
<p style="text-align: left">
	　　一时。佛住王舍城寒林中丘冢间</p>
<p style="text-align: left">
	　　时。给孤独长者有小因缘至王舍城。止宿长者舍。夜见长者告其妻子．仆使．作人言。汝等皆起。破樵然火。炊饭作[麸-夫+并]调和众味。庄严堂舍</p>
<p style="text-align: left">
	　　给孤独长者见已。作是念。今此长者何所为作。为嫁女娶妇耶。为请宾客．国王．大臣耶。念已。即问长者。汝何所作。为嫁女娶妇。为请宾客．国王．大臣耶</p>
<p style="text-align: left">
	　　时。彼长者答给孤独长者言。我不嫁女娶妇。亦不请呼国王．大臣。唯欲请佛及比丘僧。设供养耳</p>
<p style="text-align: left">
	　　时。给孤独长者闻未曾闻佛名字已。心大欢喜。身诸毛孔皆悉怡悦。问彼长者言。何名为佛</p>
<p style="text-align: left">
	　　长者答言。有沙门瞿昙。是释种子。于释种中剃除须发。着袈裟衣。正信．非家．出家学道。得阿耨多罗三藐三菩提。是名为佛</p>
<p style="text-align: left">
	　　给孤独长者言。云何名僧</p>
<p style="text-align: left">
	　　彼长者言。若婆罗门种剃除须发。着袈裟衣。信家．非家。而随佛出家。或刹利种．毗舍种．首陀罗种善男子等剃除须发。着袈裟衣。正信．非家。彼佛出家而随出家。是名为僧。今日请佛及现前僧。设诸供养</p>
<p style="text-align: left">
	　　给孤独长者问彼长者言。我今可得往见世尊不</p>
<p style="text-align: left">
	　　彼长者答言。汝且住此。我请世尊来至我舍。于此得见</p>
<p style="text-align: left">
	　　时。给孤独长者即于其夜至心<a>念佛</a>。因得睡眠。天犹未明。忽见明相。谓天已晓。欲出其舍。行向城门。至城门下。夜始二更。城门未开。王家常法。待远使命来往。至初夜尽。城门乃闭。中夜已尽。辄复开门。欲令行人早得往来</p>
<p style="text-align: left">
	　　尔时。给孤独长者见城门开。而作是念。定是夜过天晓门开。乘明相出于城门。出城门已。明相即灭。辄还闇冥。给孤独长者心即恐怖。身毛为竖。得无为人及非人。或奸姣人恐怖我耶。即便欲还</p>
<p style="text-align: left">
	　　尔时。城门侧有天神住。时。彼天神即放身光。从其城门至寒林丘塳间光明普照。告给孤独长者言。汝且前进。可得胜利。慎勿退还</p>
<p style="text-align: left">
	　　时。彼天神即说偈言</p>
<p style="text-align: left">
	　　善良马百匹　　黄金满百斤</p>
<p style="text-align: left">
	　　骡车及马车　　各各有百乘</p>
<p style="text-align: left">
	　　种种诸珍奇　　重宝载其上</p>
<p style="text-align: left">
	　　<a>宿命</a>种善根　　得如此福报</p>
<p style="text-align: left">
	　　若人宗重心　　向佛行一步</p>
<p style="text-align: left">
	　　十六分之一　　过前福之上</p>
<p style="text-align: left">
	　　是故。长者。汝当前进。慎勿退还。即复说偈</p>
<p style="text-align: left">
	　　雪山大龙象　　纯金为庄饰</p>
<p style="text-align: left">
	　　巨身长大牙　　以此象施人</p>
<p style="text-align: left">
	　　不及向佛福　　十六分之一</p>
<p style="text-align: left">
	　　是故。长者。当速前进。得其大利。非退还也。复说偈言</p>
<p style="text-align: left">
	　　金菩阇国女　　其数有百人</p>
<p style="text-align: left">
	　　种种众妙宝　　璎珞具庄严</p>
<p style="text-align: left">
	　　以是持施与　　不及行向佛</p>
<p style="text-align: left">
	　　一步之功德　　十六分之一</p>
<p style="text-align: left">
	　　是故。长者。当速前进。得其胜利。非退还也</p>
<p style="text-align: left">
	　　时。给孤独长者问天神言。贤者。汝是何人</p>
<p style="text-align: left">
	　　天神答言。我是摩头息揵大摩那婆先。是长者善知识。于尊者<a>舍利弗</a>．大目揵连所起信敬心。缘斯功德。今得生天。典此城门。是故告长者。但当进前。慎莫退还。前进得利。非退还也</p>
<p style="text-align: left">
	　　时。给孤独长者作是念。佛兴于世。非为小事。得闻正法。亦非小事。是故天神劝我令进。往见世尊。时。给孤独长者寻其光明。迳至寒林丘塳间</p>
<p style="text-align: left">
	　　尔时。世尊出房露地经行。给孤独长者遥见佛已。即至其前。以俗人礼法恭敬问讯。云何。世尊。安隐卧不</p>
<p style="text-align: left">
	　　尔时。世尊说偈答言</p>
<p style="text-align: left">
	　　婆罗门涅槃　　是则常安乐</p>
<p style="text-align: left">
	　　爱欲所不染　　解脱永无余</p>
<p style="text-align: left">
	　　断一切希望　　调伏心炽燃</p>
<p style="text-align: left">
	　　心得寂止息　　止息安隐眠</p>
<p style="text-align: left">
	　　尔时。世尊将给孤独长者往入房中。就座而坐。端身系念。尔时。世尊为其<a>说法</a>。示教照喜已。世尊说。诸法无常。宜布施福事．持戒福事．生天福事。欲味．欲患．欲出。远离之福</p>
<p style="text-align: left">
	　　给孤独长者闻法．见法．得法．入法．解法。度诸疑惑。不由他信。不由他度。入正法．律。心得<a>无畏</a>。即从座起。正衣服。为佛作礼。右膝着地。合掌白佛言。已度。世尊。已度。善逝。我从今日尽其<a>寿命</a>。归佛．归法．归比丘僧。为优婆塞。证知我</p>
<p style="text-align: left">
	　　尔时。世尊问给孤独长者。汝名何等</p>
<p style="text-align: left">
	　　长者白佛。名须达多。以常给孤贫辛苦故。时人名我为给孤独</p>
<p style="text-align: left">
	　　世尊复问。汝居何处</p>
<p style="text-align: left">
	　　长者白佛言。世尊。在拘萨罗人间。城名舍卫。唯愿世尊来舍卫国。我当尽寿供养衣被．饮食．房舍．床卧．随病汤药</p>
<p style="text-align: left">
	　　佛问长者。舍卫国有精舍不</p>
<p style="text-align: left">
	　　长者白佛。无也。世尊</p>
<p style="text-align: left">
	　　佛告长者。汝可于彼建立精舍。令诸比丘往来宿止</p>
<p style="text-align: left">
	　　长者白佛。但使世尊来舍卫国。我当造作精舍僧房。令诸比丘往来止住。尔时。世尊默然受请</p>
<p style="text-align: left">
	　　时。长者知佛世尊默然受请已。从座起。稽首佛足而去</p>
<p style="text-align: left">
	　　（五九三）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。给孤独长者疾病命终。生兜率天。为兜率天子。作是念。我不应久住于此。当往见世尊。作是念已。如力士屈申臂顷。于兜率天没。现于佛前。稽首佛足。退坐一面。时。给孤独天子身放光明。遍照祇树给孤独园</p>
<p style="text-align: left">
	　　时。给孤独天子而说偈言</p>
<p style="text-align: left">
	　　于此只桓林　　仙人僧住止</p>
<p style="text-align: left">
	　　诸王亦住此　　增我欢喜心</p>
<p style="text-align: left">
	　　深信净戒业　　智慧为胜寿</p>
<p style="text-align: left">
	　　以此净众生　　非族姓财物</p>
<p style="text-align: left">
	　　大智<a>舍利</a>弗　　正念常寂默</p>
<p style="text-align: left">
	　　闲居修远离　　初建业良友</p>
<p style="text-align: left">
	　　说此偈已。即没不现</p>
<p style="text-align: left">
	　　尔时。世尊其夜过已。入于僧中。敷尼师坛。于众前坐。告诸比丘。今此夜中。有一天子。容色绝妙。来诣我所。稽首我足。退坐一面。而说偈言</p>
<p style="text-align: left">
	　　于此只桓林　　仙人僧住止</p>
<p style="text-align: left">
	　　诸王亦住此　　增我欢喜心</p>
<p style="text-align: left">
	　　深信净戒业　　智慧为胜寿</p>
<p style="text-align: left">
	　　以此净众生　　非族姓财物</p>
<p style="text-align: left">
	　　大智舍利弗　　正念常寂默</p>
<p style="text-align: left">
	　　闲居修远离　　初建业良友</p>
<p style="text-align: left">
	　　尔时。尊者阿难白佛言。世尊。如我解世尊所说。给孤独长者生彼天上。来见世尊。然彼给孤独长者于尊者舍利弗极相敬重</p>
<p style="text-align: left">
	　　佛告阿难。如是。如是。阿难。给孤独长者生彼天上。来见于我</p>
<p style="text-align: left">
	　　尔时。世尊以尊者舍利弗故。而说偈言</p>
<p style="text-align: left">
	　　一切世间智　　唯除于如来</p>
<p style="text-align: left">
	　　比舍利弗智　　十六不及一</p>
<p style="text-align: left">
	　　如舍利弗智　　<a>天人</a>悉同等</p>
<p style="text-align: left">
	　　比于如来智　　十六不及一</p>
<p style="text-align: left">
	　　佛说此经已。诸比丘闻佛所说。欢喜奉行</p>
<p style="text-align: left">
	　　（五九四）</p>
<p style="text-align: left">
	　　如是我闻</p>
<p style="text-align: left">
	　　一时。佛住旷野精舍</p>
<p style="text-align: left">
	　　时。有旷野长者疾病命终。生无热天。生彼天已。即作是念。我今不应久于此住不见世尊。作是念已。如力士屈申臂顷。从无热天没。现于佛前</p>
<p style="text-align: left">
	　　时。彼天子天身委地。不能自立。犹如酥油委地。不能自立。如是。彼天子天身细软。不自持立</p>
<p style="text-align: left">
	　　尔时。世尊告彼天子。汝当变化作此粗身。而立于地</p>
<p style="text-align: left">
	　　时。彼天子即自化形。作此粗身。而立于地。于是。天子前<a>礼佛</a>足。退坐一面</p>
<p style="text-align: left">
	　　尔时。世尊告手天子。汝手天子。本于此间为人身时。所受经法。今故忆念不悉忘耶</p>
<p style="text-align: left">
	　　手天子白佛言。世尊。本所受持。今悉不忘。本人间时。有所闻法。不尽得者。今亦忆念。如世尊善说。世尊说言。若人安乐处。能忆持法。非为苦处。此说真实。如世尊在阎浮提。种种杂类。四众围绕。而为说法。彼诸四众闻佛所说。皆悉奉行。我亦如是。于无热天上。为诸天人大会说法。彼诸天众悉受修学</p>
<p style="text-align: left">
	　　佛告手天子。汝于此人间时。于几法无厌足故。而得生彼无热天中</p>
<p style="text-align: left">
	　　手天子白佛。世尊。我于三法无厌足故。身坏命终。生无热天。何等三法。我于见佛无厌故。身坏命终生无热天。我于<a>佛法</a>无厌足故。生无热天。供养众僧无厌足故。身坏命终。生无热天。时。手天子即说偈言</p>
<p style="text-align: left">
	　　见佛无厌足　　闻法亦无厌</p>
<p style="text-align: left">
	　　供养于众僧　　亦未曾知足</p>
<p style="text-align: left">
	　　受持贤圣法　　调伏悭着垢</p>
<p style="text-align: left">
	　　三法不知足　　故生无热天</p>
<p style="text-align: left">
	　　时。手天子闻佛所说。欢喜随喜。即没不现</p>
<p style="text-align: left">
	　　（五九五）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有无烦天子。容色绝妙。来诣佛所。稽首佛足。退坐一面。其身光明遍照祇树给孤独园</p>
<p style="text-align: left">
	　　时。彼天子而说偈言</p>
<p style="text-align: left">
	　　生彼无烦天　　解脱七比丘</p>
<p style="text-align: left">
	　　贪嗔恚已尽　　超世度恩爱</p>
<p style="text-align: left">
	　　谁度于诸流　　难度死魔军</p>
<p style="text-align: left">
	　　谁断死魔縻　　永超烦恼轭</p>
<p style="text-align: left">
	　　尔时。世尊说偈答言</p>
<p style="text-align: left">
	　　尊者优波迦　　及波罗揵荼．</p>
<p style="text-align: left">
	　　弗迦罗娑梨　　跋提．揵陀叠．</p>
<p style="text-align: left">
	　　亦婆休难提　　及波毗瘦[少/兔]．</p>
<p style="text-align: left">
	　　如是等一切　　悉皆度诸流</p>
<p style="text-align: left">
	　　断绝死魔縻　　度彼难度者</p>
<p style="text-align: left">
	　　断诸死魔縻　　超越诸天轭</p>
<p style="text-align: left">
	　　说甚深妙法　　觉悟难知者</p>
<p style="text-align: left">
	　　巧便问深义　　汝今为是谁</p>
<p style="text-align: left">
	　　时。彼天子说偈白佛</p>
<p style="text-align: left">
	　　我是阿那含　　生彼无烦天</p>
<p style="text-align: left">
	　　故能知斯等　　解脱七比丘</p>
<p style="text-align: left">
	　　尽贪欲嗔恚　　永超世恩爱</p>
<p style="text-align: left">
	　　尔时。世尊复说偈言</p>
<p style="text-align: left">
	　　眼耳鼻舌身　　第六意入处</p>
<p style="text-align: left">
	　　若彼名及色　　得无余灭尽</p>
<p style="text-align: left">
	　　能知此诸法　　解脱七比丘</p>
<p style="text-align: left">
	　　贪有悉已尽　　永超世恩爱</p>
<p style="text-align: left">
	　　时。彼天子复说偈言</p>
<p style="text-align: left">
	　　鞞跋楞伽村　　我于彼中住</p>
<p style="text-align: left">
	　　名难提婆罗　　造作诸瓦器</p>
<p style="text-align: left">
	　　迦叶<a>佛弟子</a>　　持优婆塞法</p>
<p style="text-align: left">
	　　供养于父母　　离欲修梵行</p>
<p style="text-align: left">
	　　世世为我友　　我亦彼知识</p>
<p style="text-align: left">
	　　如是等大士　　宿命共和合</p>
<p style="text-align: left">
	　　善修于身心　　持此后边身</p>
<p style="text-align: left">
	　　尔时。世尊复说偈言</p>
<p style="text-align: left">
	　　如是汝贤士　　如汝之所说</p>
<p style="text-align: left">
	　　鞞跋楞伽村　　名难提婆罗</p>
<p style="text-align: left">
	　　<a>迦叶佛</a><a>弟子</a>　　受优婆塞法</p>
<p style="text-align: left">
	　　供养于父母　　离欲修梵行</p>
<p style="text-align: left">
	　　昔是汝知识　　汝亦彼良友</p>
<p style="text-align: left">
	　　如是诸正士　　宿命共和合</p>
<p style="text-align: left">
	　　善修其身心　　持此后边身</p>
<p style="text-align: left">
	　　佛说此经已。时。彼天子闻佛所说。欢喜随喜。即没不现</p>
<p style="text-align: left">
	　　（五九六）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　此世多恐怖　　众生常恼乱</p>
<p style="text-align: left">
	　　已起者亦苦　　未起亦当苦</p>
<p style="text-align: left">
	　　颇有离恐处　　唯愿慧眼说</p>
<p style="text-align: left">
	　　尔时。世尊说偈答言</p>
<p style="text-align: left">
	　　无有异苦行　　无异伏诸根</p>
<p style="text-align: left">
	　　无异一切舍　　而得见解脱</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（五九七）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　云何诸众生　　受身得妙色</p>
<p style="text-align: left">
	　　云何修方便　　而得乘出道</p>
<p style="text-align: left">
	　　众生住何法　　为何所修习</p>
<p style="text-align: left">
	　　为何等众生　　诸天所供养</p>
<p style="text-align: left">
	　　尔时。世尊说偈答言</p>
<p style="text-align: left">
	　　持戒明智慧　　自修习正受</p>
<p style="text-align: left">
	　　正直心系念　　炽然忧悉灭</p>
<p style="text-align: left">
	　　得平等智慧　　其心善解脱</p>
<p style="text-align: left">
	　　斯等因缘故　　受身得妙色</p>
<p style="text-align: left">
	　　成就乘出道　　心住于中学</p>
<p style="text-align: left">
	　　如是德备者　　为诸天供养</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（五九八）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园。</p>
<p style="text-align: left">
	　　时。彼天子而说偈言</p>
<p style="text-align: left">
	　　沉没于睡眠　　欠呿不欣乐</p>
<p style="text-align: left">
	　　饱食心愦闹　　<a>懈怠</a>不精勤</p>
<p style="text-align: left">
	　　斯十覆众生　　圣道不显现</p>
<p style="text-align: left">
	　　尔时。世尊说偈答言</p>
<p style="text-align: left">
	　　心没于睡眠　　欠呿不欣乐</p>
<p style="text-align: left">
	　　饱食心愦闹　　懈怠不精勤</p>
<p style="text-align: left">
	　　精勤修习者　　能开发圣道</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（五九九）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园</p>
<p style="text-align: left">
	　　时。彼天子而说偈言</p>
<p style="text-align: left">
	　　外缠结非缠　　内缠缠众生</p>
<p style="text-align: left">
	　　今问于瞿昙　　谁于缠离缠</p>
<p style="text-align: left">
	　　尔时。世尊说偈答言</p>
<p style="text-align: left">
	　　智者建立戒　　内心修智慧</p>
<p style="text-align: left">
	　　比丘勤修习　　于缠能解缠</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（六○○）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有一天子。容色绝妙。于后夜时来诣佛所。稽首佛足。退坐一面。身诸光明遍照祇树给孤独园</p>
<p style="text-align: left">
	　　时。彼天子而说偈言</p>
<p style="text-align: left">
	　　难度难可忍　　沙门无知故</p>
<p style="text-align: left">
	　　多起诸艰难　　重钝溺沉没</p>
<p style="text-align: left">
	　　心随觉<a>自在</a>　　数数溺沉没</p>
<p style="text-align: left">
	　　沙门云何行　　善摄护其心</p>
<p style="text-align: left">
	　　尔时。世尊说偈答言</p>
<p style="text-align: left">
	　　如龟善方便　　以壳自藏六</p>
<p style="text-align: left">
	　　比丘习禅思　　善摄诸觉想</p>
<p style="text-align: left">
	　　其心无所依　　他莫能恐怖</p>
<p style="text-align: left">
	　　是则自隐密　　无能诽谤者</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（六○一）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。身诸光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　萨罗小流注　　当于何反流</p>
<p style="text-align: left">
	　　生死之径路　　于何而不转</p>
<p style="text-align: left">
	　　世间诸苦乐　　何由灭无余</p>
<p style="text-align: left">
	　　尔时。世尊说偈答言</p>
<p style="text-align: left">
	　　眼耳鼻舌身　　及彼意入处</p>
<p style="text-align: left">
	　　名色灭无余　　萨罗小还流</p>
<p style="text-align: left">
	　　生死道不转　　苦乐灭无余</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（六○二）</p>
<p style="text-align: left">
	　　如是我闻</p>
<p style="text-align: left">
	　　一时。佛住在舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。身诸光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　伊尼耶鹿[跳-兆+尃]　　仙人中之尊</p>
<p style="text-align: left">
	　　少食不嗜味　　禅思乐山林</p>
<p style="text-align: left">
	　　我今敬稽首　　而问于瞿昙</p>
<p style="text-align: left">
	　　云何出离苦　　云何苦解脱</p>
<p style="text-align: left">
	　　我今问解脱　　于何而灭尽</p>
<p style="text-align: left">
	　　尔时。世尊说偈答言</p>
<p style="text-align: left">
	　　世间五欲德　　心法说第六</p>
<p style="text-align: left">
	　　于彼欲无欲　　解脱一切苦</p>
<p style="text-align: left">
	　　如是于苦出　　如是苦解脱</p>
<p style="text-align: left">
	　　汝所问解脱　　于彼而灭尽</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
<p style="text-align: left">
	　　（六○三）</p>
<p style="text-align: left">
	　　如是我闻</p>
<p style="text-align: left">
	　　一时。佛住舍卫国祇树给孤独园</p>
<p style="text-align: left">
	　　时。有天子容色绝妙。于后夜时来诣佛所。稽首佛足。退坐一面。身诸光明遍照祇树给孤独园</p>
<p style="text-align: left">
	　　时。彼天子说偈问佛</p>
<p style="text-align: left">
	　　云何度诸流　　云何度大海</p>
<p style="text-align: left">
	　　云何能舍苦　　云何得清净</p>
<p style="text-align: left">
	　　尔时。世尊即说偈言</p>
<p style="text-align: left">
	　　信能度诸流　　不放逸度海</p>
<p style="text-align: left">
	　　精进能除苦　　智慧得清净</p>
<p style="text-align: left">
	　　时。彼天子复说偈言</p>
<p style="text-align: left">
	　　久见婆罗门　　逮得般涅槃</p>
<p style="text-align: left">
	　　一切怖已过　　永超世恩爱</p>
<p style="text-align: left">
	　　时。彼天子闻佛所说。欢喜随喜。稽首佛足。即没不现</p>
				</div></div><hr><script charset='utf-8' src='../../js/footer.js'></script></body></html>