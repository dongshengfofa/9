<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说尸迦罗越六方礼经 第16部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说尸迦罗越六方礼经 第16部</center></div><div class='fo'><center>经文出处:来自无量光明网</center><br/><br>
<p style="text-align: center"><strong><img alt="佛说尸迦罗越六方礼经 第16部" src="./images/佛说尸迦罗越六方礼经 第16部0.png" style="" title="佛说尸迦罗越六方礼经 第16部"  class="lazy" /></strong></p>
<p><strong>　　后汉安息国<a>三藏</a>安世高译</strong></p>
<p>　　佛在王舍国鸡山中。时有长者子。名尸迦罗越。早起严头。洗浴著文衣。东向四拜。南向四拜。西向四拜。北向四拜。向天四拜。向地四拜。佛入国分卫遥见之。往到其家问之。何为六向拜。此应何法。尸迦罗越言。父在时教我六向拜。不知何应。今父丧亡。不敢于后违之。佛言。父教汝使六向拜。不以身拜。尸迦罗越便长跪言。愿佛为我解此六向拜意。佛言。听之内着心中。其有长者黠人能持四戒不犯者。今世为人所敬。后世生天上。一者不杀诸群生。二者不盗。三者不爱他人妇女。四者不妄言两舌。心欲贪淫恚怒愚痴自制勿听。不能制此四意者。恶名日闻。如月尽时光明稍冥。能自制恶意者。如月初生其光稍明。至十五日盛满时也。</p>
<p>　　佛言。复有六事。钱财日耗减。一者喜饮酒。二者喜博掩。三者喜早卧晚起。四者喜请客。亦欲令人请之。五者喜与恶知识相随。六者憍慢轻人。犯上头四恶。复行是六事。妨其善行。亦不得忧治生。钱财日耗减。六向拜当何益乎。</p>
<p>　　佛言。恶知识有四辈。一者内有怨心。外强为知识。二者于人前好言语。背后说言恶。三者有急时。于人前愁苦。背后<a>欢喜</a>。四者外如亲厚。内兴怨谋。善知识亦有四辈。一者外如怨家。内有厚意。二者于人前直谏。于外说人善。三者病瘦县官为其征彸忧解之。四者见人贫贱不弃捐。当念求方便欲富之。恶知识复有四辈。一者难谏晓教之作善故与恶者相随。二者教之莫与喜酒人为伴故。与嗜酒人相随。三者教之自守益更多事。四者教之与贤者为友故与博掩子为厚。善知识亦有四辈。一者见人贫穷。卒乏令治生。二者不与人诤计挍。三者日往消息之。四者坐起当相念。善知识复有四辈。一者为吏所捕。将归藏匿之。于后解决之。二者有病瘦。将归养视之。三者知识死亡。棺敛视之。四者知识已死。复念其家。善知识复有四辈。一者欲斗止之。二者欲随恶知识谏止之。三者不欲治生劝令治生。四者不喜经道。教令信喜之。恶知识复有四辈。一者小侵之便大怒。二者有急倩使之不肯行。三者见人有急时避人走。四者见人死亡弃不视。佛言。择其善者从之。恶者远离之。我与善知识相随。自致成佛。</p>
<p>　　佛言。东向拜者。谓子事父母。当有五事。一者当念治生。二者早起敕令奴婢。时作饭食。三者不益父母忧。四者当念父母恩。五者父母疾病。当恐惧求医师治之。父母视子亦有五事。一者当念令去恶就善。二者当教计书疏。三者当教持经戒。四者当早与娶妇。五者家中所有当给与之。</p>
<p>　　南向拜者。谓<a>弟子</a>事师。当有五事。一者当敬难之。二者当念其恩。三者所教随之。四者思念不厌。五者当从后称誉之。师教弟子亦有五事。一者当令疾知。二者当令胜他人弟子。三者欲令知不忘。四者诸疑难悉为解说之。五者欲令弟子智慧胜师。</p>
<p>　　西向拜者。谓妇事夫。有五事。一者夫从外来。当起迎之。二者夫出不在。当炊蒸扫除待之。三者不得有淫心于外夫。骂言不得还骂作色。四者当用夫教诫。所有什物不得藏匿。五者夫休息盖藏乃得卧。夫视妇亦有五事。一者出入当敬于妇。二者饭食之。以时节与衣被。三者当给与金银珠玑。四者家中所有多少。悉用付之。五者不得于外邪畜传御。</p>
<p>　　北向拜者。谓人视亲属朋友。当有五事。一者见之作<a>罪恶</a>。私往于屏处。谏晓呵止之。二者小有急。当奔趣救护之。三者有私语。不得为他人说。四者当相敬难。五者所有好物。当多少分与之。</p>
<p>　　向地拜者。谓大夫视奴客婢使。亦有五事。一者当以时饭食与衣被。二者病瘦当为呼医治之。三者不得妄挝捶之。四者有私财物。不得夺之。五者分付之物当使平等。奴客婢使事大夫亦有五事。一者当早起勿令大夫呼。二者所当作自用心为之。三者当爱惜大夫物。不得弃捐乞匃人。四者大夫出入当送迎之。五者当称誉大夫善。不得说其恶。</p>
<p>　　向天拜者。谓人事<a>沙门</a>道士。当用五事。一者以善心向之。二者择好言与语。三者以身敬之。四者当恋慕之。五者沙门道士人中之雄。当恭敬承事问度世之事。沙门道士当以六意视凡民。一者教之布施。不得自悭贪。二者教之持戒。不得自犯色。三者教之忍辱。不得自恚怒。四者教之精进。不得自懈慢。五者教人一心。不得自放意。六者教人黠慧。不得自愚痴。沙门道士教人去恶为善。开示正道。恩大于父母。如是行之。为知汝父在时六向拜之教也。何忧不富乎。尸迦罗越即受<a>五戒</a>。作礼而去。</p>
<p>　　佛说呗偈：</p>
<p style="text-align: center">　　鸡鸣当早起　　被衣来下床</p>
<p style="text-align: center">　　澡漱令心净　　两手奉花香</p>
<p style="text-align: center">　　佛尊过诸天　　鬼神不能当</p>
<p style="text-align: center">　　低头绕塔寺　　叉手礼十方</p>
<p style="text-align: center">　　贤者不精进　　譬如树无根</p>
<p style="text-align: center">　　根断枝叶落　　何时当复连</p>
<p style="text-align: center">　　采华着日中　　能有几时鲜</p>
<p style="text-align: center">　　放心自纵意　　命过复何言</p>
<p style="text-align: center">　　人当虑非常　　对来无有期</p>
<p style="text-align: center">　　犯过不<a>自觉</a>　　命过为自欺</p>
<p style="text-align: center">　　今当入泥犁　　何时有出期</p>
<p style="text-align: center">　　贤者受佛语　　持戒慎勿疑</p>
<p style="text-align: center">　　佛如好华树　　无不爱乐者</p>
<p style="text-align: center">　　处处人民闻　　一切皆欢喜</p>
<p style="text-align: center">　　令我得佛时　　愿使<a>如法</a>王</p>
<p style="text-align: center">　　过度诸<a>生死</a>　　无不<a>解脱</a>者</p>
<p style="text-align: center">　　戒德可恃怙　　福报常随己</p>
<p style="text-align: center">　　现法为人长　　终远三恶道</p>
<p style="text-align: center">　　戒慎除恐畏　　福德<a>三界</a>尊</p>
<p style="text-align: center">　　鬼神邪毒害　　不犯有戒人</p>
<p style="text-align: center">　　堕俗生世苦　　命速如电光</p>
<p style="text-align: center">　　老病死时至　　对来无豪强</p>
<p style="text-align: center">　　无亲可恃怙　　无处可隐藏</p>
<p style="text-align: center">　　天福尚有尽　　人命岂久长</p>
<p style="text-align: center">　　父母家室居　　譬如寄客人</p>
<p style="text-align: center">　　<a>宿命</a>寿以尽　　舍故当受新</p>
<p style="text-align: center">　　各追所作行　　无际如车轮</p>
<p style="text-align: center">　　起灭从罪福　　生死十二因</p>
<p style="text-align: center">　　现身游免乱　　济育一切人</p>
<p style="text-align: center">　　慈伤坠众邪　　流没于深渊</p>
<p style="text-align: center">　　勉进以<a>六度</a>　　<a>修行</a>致自然</p>
<p style="text-align: center">　　是故稽首礼　　归命天中天</p>
<p style="text-align: center">　　人身既难得　　得人复嗜欲</p>
<p style="text-align: center">　　食淫于<a>意识</a>　　痛想无厌足</p>
<p style="text-align: center">　　豫种后世栽　　欢喜诣<a>地狱</a></p>
<p style="text-align: center">　　六情幸完具　　何为自困辱</p>
<p style="text-align: center">　　一切能正心　　三世神吉祥</p>
<p style="text-align: center">　　不与八难贪　　随行生十方</p>
<p style="text-align: center">　　所生趣精进　　六度为桥梁</p>
<p style="text-align: center">　　广劝无极慧　　一切蒙神光</p>
				</div></div><hr><script charset='utf-8' src='../../js/footer.js'></script></body></html>