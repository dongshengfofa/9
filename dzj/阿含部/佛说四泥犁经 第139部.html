<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说四泥犁经 第139部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说四泥犁经 第139部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说四泥犁经</strong></p>
<p style="text-align: left">　　东晋西域<a>沙门</a>昙无兰译</p>
<p style="text-align: left">　　闻如是。一时婆伽婆。在舍卫城祇树给孤独园。尔时<a>世尊</a>告诸<a>比丘</a>。有四大泥犁。云何为四。诸比丘。提舍大泥犁。瞿波离比丘大泥犁。禘婆达兜大泥犁。末佉梨大泥犁。诸比丘。彼提舍大泥犁。身出火焰长二十肘。诸比丘瞿波犁大泥梨。身出火焰长三十肘。诸比丘。调达大泥犁。身出火焰长四十肘。末佉梨大泥梨身出火焰长六十肘。诸有人民。欲求安隐获其义者。若三十大海水灌彼身上。彼海水尽火不灭。犹如融铜。若有人以二十渧水着彼融铜中。彼水渧速疾灭。彼提舍比丘亦复如是。火焰不灭。若复有人欲求安隐获其义者。复以二十大海水灌其身上。彼水速尽。所以然者。彼提舍比丘愚人。遮比丘僧使一日不食。以此因缘。使提舍比丘入大<a>地狱</a>诸有比丘。于瞿波离比丘。有一人起欲使安隐获其义者。以三十大海水灌其身上。彼海水速尽。譬如二日所融铜。或有一人以三十渧水着融铜中。消尽无余此亦如是。瞿波离比丘愚人。或有人起欲使获安隐义者。以三十大海水灌其身上。彼大海水速尽。所以然者。彼瞿波离比丘愚人。谤<a>舍利弗</a>目干连比丘。身坏命终生三恶道。堕钵头摩地狱以此因缘。瞿波离比丘入大泥梨。彼调达大泥梨。若复有人欲使获安隐义者。复以四十大海水灌其身上。彼大海速尽彼火不灭。譬如三日融铜。若有人以四十渧水着融铜中。即时消尽无余。此亦如是。调达愚人。若有人起欲使获安隐义。以四十大海水灌其身上。彼大海水速尽彼火不灭。所以然者。调达愚人欲害如来。杀阿<a>罗汉</a><a>比丘尼</a>。坏乱比丘僧。身坏命终趣三恶道。生阿鼻地狱中。由此因缘。使彼调达比丘入大地狱。身出火焰长四十肘。诸有比丘。彼末佉梨大泥犁。若有一人起欲使获安隐义。以六十大海水灌其身上。彼海水速尽。彼火不灭。譬如四日所融铜。若有人以六十渧水着融铜中。即时消尽无余。彼末佉梨亦复如是。若有一人起欲使获安隐义者。以六十大海水灌其身上。彼大海水速尽此火不灭。所以然者。此末佉梨愚人。教受百拘梨人使行邪见。以此因缘。使末佉梨身出火焰长六十肘。如是诸比丘。四大泥犁。时诸比丘闻佛所说。<a>欢喜</a>奉行</p>
<p style="text-align: left">　　佛说四泥犁经</p>
				</div></div><hr><script charset='utf-8' src='../../js/footer.js'></script></body></html>