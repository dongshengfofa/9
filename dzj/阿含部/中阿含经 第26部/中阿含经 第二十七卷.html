<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修中阿含经 第二十七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>中阿含经 第二十七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>中阿含经 第二十七卷</strong></p>
<p style="text-align: left">
	　　东晋罽宾<a>三藏</a>瞿昙<a>僧伽</a>提婆译</p>
<p style="text-align: left">
	　　林品第五(有十经)(第二小土城诵)</p>
<p style="text-align: left">
	　　二林．观心二　　达．奴波．法本</p>
<p style="text-align: left">
	　　优陀罗．蜜丸　　瞿昙弥在后</p>
<p style="text-align: left">
	　　（一○七）</p>
<p style="text-align: left">
	　　中阿含林品林经第一</p>
<p style="text-align: left">
	　　我闻如是</p>
<p style="text-align: left">
	　　一时。佛游舍卫国。在胜林给孤独园</p>
<p style="text-align: left">
	　　尔时。<a>世尊</a>告诸<a>比丘</a>。比丘者。依一林住。我依此林住。或无<a>正念</a>便得正念。其心不定而得定心。若不<a>解脱</a>便得解脱。诸漏不尽而得漏尽。不得无上安隐<a>涅槃</a>则得涅槃。学道者所须衣被．饮食．床榻．汤药．诸<a>生活</a>具。彼一切求索。易不难得。彼比丘依此林住。依此林住已。若无正念不得正念。其心不定不得定心。若不解脱不得解脱。诸漏不尽不得漏尽。不得无上安隐涅槃。然不得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘应作是观。我<a>出家</a>学道。不为衣被故。不为饮食．床榻．汤药故。亦不为诸生活具故。然我依此林住。或无正念不得正念。其心不定不得定心。若不解脱不得解脱。诸漏不尽不得漏尽。不得无上安隐涅槃。然不得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘如是观已。可舍此林去</p>
<p style="text-align: left">
	　　比丘者。依一林住。我依此林住。或无正念便得正念。其心不定而得定心。若不解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘依此林住。依此林住已。或无正念便得正念。其心不定而得定心。若不得解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。甚难可得。彼比丘应作是观。我出家学道。不为衣被故。不为饮食．床榻．汤药故。亦不为诸生活具故。然依此林住。或无正念便得正念。其心不定而得定心。若不解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。甚难可得。彼比丘如是观已。可住此林</p>
<p style="text-align: left">
	　　比丘者。依一林住。我依此林住。或无正念便得正念。其心不定而得定心。若不解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘依此林住。依此林住已。或无正念不得正念。其心不定不得定心。若不解脱不得解脱。诸漏不尽不得漏尽。不得无上安隐涅槃。然不得涅槃。学道者所须衣被．饮食．床榻．汤药．诸生活具。彼一切求索。甚难可得。彼比丘应作是观。我依此林住。或无正念不得正念。其心不定不得定心。若不解脱不得解脱。诸漏不尽不得漏尽。不得无上安隐涅槃。然不得涅槃。学道者所须衣被．饮食．床榻．汤药．诸生活具。彼一切求索。甚难可得。彼比丘如是观已。即舍此林。夜半而去。莫与彼别</p>
<p style="text-align: left">
	　　比丘者。依一林住。我依此林住。或无正念便得正念。其心不定而得定心。若不解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘依此林住。依此林住已。或无正念便得正念。其心不定而得定心。若不解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘应作是观。我依此林住。或无正念便得正念。其心不定而得定心。若不解脱便得解脱。诸漏不尽而得漏尽。不得无上安隐涅槃则得涅槃。学道者所须衣被．饮食．床榻．汤药．诸生活具。彼一切求索。易不难得。彼比丘如是观已。依此林住。乃可终身至其命尽。如依林住。塳间．村邑．依于人住亦复如是</p>
<p style="text-align: left">
	　　佛说如是。彼诸比丘闻佛所说。<a>欢喜</a>奉行</p>
<p style="text-align: left">
	　　林经第一竟(千一百六十五字)</p>
<p style="text-align: left">
	　　（一○八）</p>
<p style="text-align: left">
	　　中阿含林品林经第二(第二小土城诵)</p>
<p style="text-align: left">
	　　我闻如是</p>
<p style="text-align: left">
	　　一时。佛游舍卫国。在胜林给孤独园</p>
<p style="text-align: left">
	　　尔时。世尊告诸比丘。比丘者。依一林住。我依此林住。或所为出家学道。欲得<a>沙门</a>义。此义于我得。学道者所须衣被．饮食．床榻．汤药．诸生活具。彼一切求索。易不难得。彼比丘依此林住。依此林住已。所为出家学道。欲得沙门义。此义于我不得。学道者所须衣被．饮食．床榻．汤药．诸生活具。彼一切求索。易不难得。彼比丘应作是观。我出家学道。不为衣被故。不为饮食．床榻．汤药故。亦不为诸生活具故。然我依此林住。所为出家学道。欲得沙门义。此义于我不得。学道者所须衣被．饮食．床榻．汤药．诸生活具。彼一切求索。易不难得。彼比丘如是观已。可舍此林去</p>
<p style="text-align: left">
	　　比丘者。依一林住。我依此林住。或所为出家学道。欲得沙门义。此义于我得。学道者所须衣被．饮食．床榻．汤药．诸生活具。彼一切求索。易不难得。彼比丘依此林住。依此林住已。所为出家学道。欲得沙门义。此义于我得。学道者所须衣被．饮食．床榻．汤药．诸生活具。彼一切求索。甚难可得。彼比丘应作是观。我出家学道。不为衣被故。不为饮食．床榻．汤药故。亦不为诸生活具故。然我依此林住。所为出家学道。欲得沙门义。此义于我得。学道者所须衣被．饮食．床榻．汤药．诸生活具。彼一切求索。甚难可得。彼比丘如是观已。可住此林</p>
<p style="text-align: left">
	　　比丘者。依一林住。我依此林住。或所为出家学道。欲得沙门义。此义于我得。学道者所须衣被．饮食．床榻．汤药．诸生活具。彼一切求索。易不难得。彼比丘依此林住。依此林住已。所为出家学道。欲得沙门义。此义于我不得。学道者所须衣被．饮食．床榻．汤药．诸生活具。彼一切求索。甚难可得。彼比丘应作是观。我依此林住。所为出家学道。欲得沙门义。此义于我不得。学道者所须衣被．饮食．床榻．汤药．诸生活具。彼一切求索。甚难可得。彼比丘如是观已。即舍此林。夜半而去。莫与彼别</p>
<p style="text-align: left">
	　　比丘者。依一林住。我依此林住。或所为出家学道。欲得沙门义。此义于我得。学道者所须衣被．饮食．床榻．汤药．诸生活具。彼一切求索。易不难得。彼比丘依此林住。依此林住已。所为出家学道。欲得沙门义。此义于我得。学道者所须衣被．饮食．床榻．汤药．诸生活具。彼一切求索。易不难得。彼比丘应作是观。我依此林住。所为出家学道。欲得沙门义。此义于我得。学道者所须衣被．饮食．床榻．汤药．诸生活具。彼一切求索。易不难得。彼比丘作是观已。依此林住。乃可终身至其命尽。如依林住。冢间．村邑．依于人住亦复如是</p>
<p style="text-align: left">
	　　佛说如是。彼诸比丘闻佛所说。欢喜奉行</p>
<p style="text-align: left">
	　　林经第二竟(八百三十一字)</p>
<p style="text-align: left">
	　　（一○九）</p>
<p style="text-align: left">
	　　中阿含林品自观<a>心经</a>第三(第二小土城诵)</p>
<p style="text-align: left">
	　　我闻如是</p>
<p style="text-align: left">
	　　一时。佛游舍卫国。在胜林给孤独园</p>
<p style="text-align: left">
	　　尔时。世尊告诸比丘。若有比丘不能善观于他心者。当自善观察于己心。应学如是。云何比丘善自观心。比丘者。若有此观。必多所<a>饶益</a>。我为得内止。不得最上慧观法耶。我为得最上慧观法。不得内止耶。我为不得内止。亦不得最上慧观法耶。我为得内止。亦得最上慧观法耶</p>
<p style="text-align: left">
	　　若比丘观已。则知我得内止。不得最上慧观法者。彼比丘得内止已。当求最上慧观法。彼于后时得内止。亦得最上慧观法。若比丘观已。则知我得最上慧观法。不得内止者。彼比丘住最上慧观法已。当求内止。彼于后时得最上慧观法。亦得内止。若比丘观已。则知我不得内止。亦不得最上慧观法者。如是比丘不得此善法。为欲得故。便以速求方便。学极精勤。正念正智。忍不令退。犹人为火烧头．烧衣。急求方便救头．救衣。如是。比丘不得此善法。为欲得故。便以速求方便。学极精勤。正念正智。忍不令退。彼于后时即得内止。亦得最上慧观法。若比丘观已。则知我得内止。亦得最上慧观法。彼比丘住此善法已。当求漏尽智通作证。所以者何。我说不得畜一切衣。亦说得畜一切衣</p>
<p style="text-align: left">
	　　云何衣我说不得畜。若畜衣便增长恶不善法．衰退善法者。如是衣我说不得畜。云何衣我说得畜。若畜衣便增长善法．衰退恶不善法者。如是衣我说得畜。如衣．饮食．床榻村邑亦复如是。我说不得狎习一切人。亦说得狎习一切人。云何人我说不得狎习。若狎习人便增长恶不善法．衰退善法者。如是人我说不得狎习。云何人我说得与狎习。若狎习人便增长善法．衰退恶不善法者。如是人我说得与狎习</p>
<p style="text-align: left">
	　　彼可习法知如真．不可习法亦知如真。彼可习法．不可习法知如真已。不可习法便不习。可习法便习。彼不可习不习。可习法习已。便增长善法。衰退恶不善法。是谓比丘善自观心。善自知心。善取善舍</p>
<p style="text-align: left">
	　　佛说如是。彼诸比丘闻佛所说。欢喜奉行</p>
<p style="text-align: left">
	　　自观心经第三竟(六百三十五字)</p>
<p style="text-align: left">
	　　（一一○）</p>
<p style="text-align: left">
	　　中阿含林品自观心经第四(第二小土城诵)</p>
<p style="text-align: left">
	　　我闻如是</p>
<p style="text-align: left">
	　　一时。佛游舍卫国。在胜林给孤独园</p>
<p style="text-align: left">
	　　尔时。世尊告诸比丘。若有比丘不能善观于他心者。当自善观察于己心。应学如是。云何比丘善自观心。比丘者。若有此观。必多所饶益。我为多行增伺。为多行无增伺。我为多行嗔恚心。为多行无嗔恚心。我为多行睡眠缠。为多行无睡眠缠。我为多行调贡高。为多行无调贡高。我为多行疑惑。为多行无疑惑。我为多行身诤。为多行无身诤。我为多行秽污心。为多行无秽污心。我为多行信。为多行不信。我为多行精进。为多行<a>懈怠</a>。我为多行念。为多行无念。我为多行定。为多行无定。我为多行恶慧。为多行无恶慧</p>
<p style="text-align: left">
	　　若比丘观时。则知我多行增伺．嗔恚心．睡眠缠．调．贡高．疑惑．身诤．秽污心．不信．懈怠．无念．无定．多行恶慧者。彼比丘欲灭此恶不善法故。便以速求方便。学极精勤。正念正智。忍不令退。犹人为火烧头．烧衣．急求方便救头．救衣。如是。比丘欲灭此恶不善法故。便以速求方便。学极精勤。正念正智。忍不令退。若比丘观时。则知我多行无增伺．无嗔恚心．无睡眠缠．无调贡高．无疑惑．无身诤．无秽污心．有信．有进．有念．有定．多行无恶慧者。彼比丘住此善法已。当求漏尽智通作证。所以者何。我说不得畜一切衣。亦说得畜一切衣</p>
<p style="text-align: left">
	　　云何衣我说不得畜。若畜衣便增长恶不善法．衰退善法者。如是衣我说不得畜。云何衣我说得畜。若畜衣便增长善法．衰退恶不善法者。如是衣我说得畜。如衣。饮食．床榻村邑亦复如是。我说不得狎习一切人。亦说得狎习一切人。云何人我说不得狎习。若狎习人便增长恶不善法．衰退善法者。如是人我说不得狎习。云何人我说得与狎习。若狎习人便增长善法．衰退恶不善法者。如是人我说得与狎习</p>
<p style="text-align: left">
	　　彼可习法知如真。不可习法亦知如真。彼可习法．不可习法知如真已。不可习法便不习。可习法便习。彼不可习法不习。可习法习已。便增长善法。衰退恶不善法。是谓比丘善自观心。善自知心。善取善舍</p>
<p style="text-align: left">
	　　佛说如是。彼诸比丘闻佛所说。欢喜奉行</p>
<p style="text-align: left">
	　　自观心经第四竟(六百六十字)</p>
<p style="text-align: left">
	　　（一一一）</p>
<p style="text-align: left">
	　　中阿含林品达梵行经第五(第二小土城诵)</p>
<p style="text-align: left">
	　　我闻如是</p>
<p style="text-align: left">
	　　一时。佛游拘楼瘦。在剑磨瑟昙拘楼都邑</p>
<p style="text-align: left">
	　　尔时。世尊告诸比丘。我当为汝<a>说法</a>。初妙．中妙．竟亦妙。有文有义。具足清净。显现梵行。谓名达梵行。能尽诸漏。汝等谛听。善思念之</p>
<p style="text-align: left">
	　　时。诸比丘受教而听</p>
<p style="text-align: left">
	　　世尊告曰。汝等当知漏。知漏所因生。知漏有报。知漏胜如。知漏灭尽。知漏灭道。汝等当知觉。知觉所因生。知觉有报。知觉胜如。知觉灭尽。知觉灭道。汝等当知想。知想所因生。知想有报。知想胜如。知想灭尽。知想灭道。汝等当知欲。知欲所因生。知欲有报。知欲胜如。知欲灭尽。知欲灭道。汝等当知业。知业所因生。知业有报。知业胜如。知业灭尽。知业灭道。汝等当知苦。知苦所因生。知苦有报。知苦胜如。知苦灭尽。知苦灭道</p>
<p style="text-align: left">
	　　云何知漏。谓有三漏欲漏．有漏．无明漏。是谓知漏。云何知漏所因生。谓无明也。因无明则便有漏。是谓知漏所因生。云何知漏有报。谓无明缠者。为诸漏所渍。彼因此受报。或得善处。或得恶处。是谓知漏有报。云何知漏胜如。谓或有漏<a>生地</a>狱中。或有漏生畜生中。或有漏生饿鬼中。或有漏生天上。或有漏生人间。是谓知漏胜如。云何知漏灭尽。谓无明灭。漏便灭。是谓知漏灭尽。云何知漏灭道。谓八支圣道。<a>正见</a>。乃至正定为八。是谓知漏灭道。若比丘如是知漏。知漏所因生。知漏受报。知漏胜如。知漏灭尽。知漏灭道者。是谓达梵行。能尽一切漏</p>
<p style="text-align: left">
	　　云何知觉。谓有三觉乐觉．苦觉．不苦不乐觉。是谓知觉。云何知觉所因生。谓更乐也。因更乐则便有觉。是谓知觉所因生。云何知觉有报。谓爱也。爱为觉报。是谓知觉有报。云何知觉胜如。谓比丘者。觉乐觉时便知觉乐觉。觉苦觉时便知觉苦觉。觉不苦不乐觉时便知觉不苦不乐觉。乐身．苦身．不苦不乐身。乐心．苦心．不苦不乐心。乐食．苦食．不苦不乐食．乐无食．苦无食．不苦不乐无食。乐欲．苦欲．不苦不乐欲。乐无欲．苦无欲觉．不苦不乐无欲觉时。便知觉不苦不乐无欲觉。是谓知觉胜如。云何知觉灭尽。谓更乐灭。觉便灭。是谓知觉灭尽。云何知觉灭道。谓八支圣道。正见。乃至正定为八。是谓知觉灭道。若比丘如是知觉。知觉所因生。知觉有报。知觉胜如。知觉灭尽。知觉灭道者。是谓达梵行。能尽一切觉</p>
<p style="text-align: left">
	　　云何知想。谓有四想。比丘者。小想亦知。大想亦知。无量想亦知。无所有处想亦知。是谓知想。云何知想所因生。谓更乐也。因更乐则便有想。是谓知想所因生。云何知想有报。谓说也。随其想便说。是谓知想有报。云何知想胜如。谓或有想想色。或有想想声。或有想想香。或有想想味。或有想想触。是谓知想胜如。云何知想灭尽。谓更乐灭想便灭。是谓知想灭尽。云何知想灭道。谓八支圣道。正见。乃至正定为八。是谓知想灭道。若比丘如是知想。知想所因生。知想有报。知想胜如。知想灭尽。知想灭道者。是谓达梵行。能尽一切想</p>
<p style="text-align: left">
	　　云何知欲。谓有五欲功德。可爱．可喜．美色．欲想应．甚可乐。云何为五。眼知色。耳知声。鼻知香。舌知味。身知触。是谓知欲。云何知欲所因生。谓更乐也。因更乐则便有欲。是谓知欲所因生。云何知欲有报。谓随欲种爱乐。着而住彼。因此受报有福处．无福处．不动处。是谓知欲有报。云何知欲胜如。谓或有欲欲色。或有欲欲声。或有欲欲香。或有欲欲味。或有欲欲触。是谓知欲胜如。云何知欲灭尽。谓更乐灭欲便灭。是谓知欲灭尽。云何知欲灭道。谓八支圣道。正见。乃至正定为八。是谓知欲灭道。若比丘如是知欲。知欲所因生。知欲受报。知欲胜如。知欲灭尽。知欲灭道者。是谓达梵行。能尽一切欲</p>
<p style="text-align: left">
	　　云何知业。谓有二业思．已思业。是谓知业。云何知业所因生。谓更乐也。因更乐则便有业。是谓知业所因生。云何知业有报。谓或有业黑有黑报。或有业白有白报。或有业黑白黑白报。或有业不黑不白无报。业业尽。是谓知业有报。云何知业胜如。谓或有业生<a>地狱</a>中。或有业生畜生中。或有业生饿鬼中。或有业生天上。或有业生人间。是谓知业胜如。云何知业灭尽。谓更乐灭业便灭。是谓知业灭尽。云何知业灭道。谓八支圣道。正见。乃至正定为八。是谓知业灭道。若比丘如是知业。知业所因生。知业有报。知业胜如。知业灭尽。知业灭道者。是谓达梵行。能尽一切业</p>
<p style="text-align: left">
	　　云何知苦。谓生苦．老苦．病苦．死苦．怨憎会苦．爱别离苦．所求不得苦．略五盛阴苦。是谓知苦。云何知苦所因生。谓爱也。因爱生苦。是谓知苦所因生。云何知苦有报。谓或有苦微迟灭。或有苦微疾灭。或有苦盛迟灭。或有苦盛疾灭。苦苦尽。是谓知苦有报。云何知苦胜如。谓不多闻愚痴凡夫。不遇善知识。不御圣法法。身生觉极苦甚重苦。命将欲绝。出此从外。更求于彼。或有沙门．梵志持一句咒。或二．三．四．多句咒。或持百句咒。彼治我苦。如是因求生苦。因习生苦。苦灭。是谓知苦胜如。云何知苦灭尽。谓爱灭苦便灭。是谓知苦灭尽。云何知苦灭道。谓八支圣道。正见。乃至正定为八。是谓知苦灭道。若比丘如是知苦。知苦所因生。知苦有报。知苦胜如。知苦灭尽。知苦灭道者。是谓达梵行。能尽一切苦</p>
<p style="text-align: left">
	　　佛说如是。彼诸比丘闻佛所说。欢喜奉行</p>
<p style="text-align: left">
	　　达梵行经第五竟(一千六百四十二字)</p>
<p style="text-align: left">
	　　（一一二）</p>
<p style="text-align: left">
	　　中阿含林品阿奴波经第六(第二小土城诵)</p>
<p style="text-align: left">
	　　我闻如是</p>
<p style="text-align: left">
	　　一时。佛游跋耆瘦。在阿奴波[跳-兆+(乏-之+(犮-、))]耆都邑</p>
<p style="text-align: left">
	　　尔时。世尊则于晡时从宴坐起。堂上来下。告曰。阿难。共汝往至阿夷罗惒帝河浴</p>
<p style="text-align: left">
	　　尊者阿难白曰。唯然</p>
<p style="text-align: left">
	　　于是。世尊将尊者阿难往至阿夷罗惒帝河。脱衣岸上。便入水浴。浴已还出。拭体着衣</p>
<p style="text-align: left">
	　　尔时。尊者阿难执扇扇佛。于是。世尊回顾告曰。阿难。提惒达哆以放逸故。堕极苦难。必至恶处。生地狱中。住至一劫不可救济。阿难。汝不曾从诸比丘闻。谓我一向记提惒达哆必至恶处。生地狱中。住至一劫不可救济耶</p>
<p style="text-align: left">
	　　尊者阿难白曰。唯然</p>
<p style="text-align: left">
	　　尔时。有一比丘语尊者阿难。世尊以他心智知提惒达哆心故。一向记提惒达哆必至恶处。生地狱中。住至一劫不可救济耶</p>
<p style="text-align: left">
	　　世尊告曰。阿难。彼比丘或有小。或有中。或有大。或年少不自知。所以者何。如来已一向记彼故有疑惑。阿难。我不见此世。天及魔．梵．沙门．梵志。从人至天。谓我一向记如提惒达哆。所以者何。阿难。我一向记提惒达哆必至恶处。生地狱中。住至一劫不可救济。阿难。若我见提惒达哆有白净法如一毛许。我便不一向记提惒达哆必至恶处。生地狱中。住至一劫不可救济。阿难。我以不见提惒达哆有白净法如一毛许。是故我一向记提惒达哆必至恶处。生地狱中。住至一劫不可救济</p>
<p style="text-align: left">
	　　阿难。犹去村不远有大深厕。或人堕中。没在其底。若人来。为起大慈哀。怜念愍伤。求义及饶益。求安隐快乐。彼人来已。旋转视之而作是说。此人可得一处如毛发许。粪所不污。令我得捉挽出之耶。彼遍观视。不见此人有一净处如毛发许。粪所不污。可得手捉挽出之也。如是。阿难。若我见提惒达哆有白净法如一毛者。我不一向记提惒达哆必至恶处。生地狱中。住至一劫不可救济。阿难。以我不见提惒达哆有白净法如一毛许。是故我一向记提惒达哆必至恶处。生地狱中。住至一劫不可救济</p>
<p style="text-align: left">
	　　于是。尊者阿难啼泣。以手抆泪。白曰。世尊。甚奇。甚特。谓世尊一向记提惒达哆必至恶处。生地狱中。住至一劫不可救济</p>
<p style="text-align: left">
	　　世尊告曰。如是。阿难。如是。阿难。我一向记提惒达哆必至恶处。生地狱中。住至一劫不可救济。阿难。若汝从如来闻大人根智分别者。必得上信如来而怀欢喜</p>
<p style="text-align: left">
	　　于是。尊者阿难叉手向佛。白曰。世尊。今正是时。善逝。今正是时。若世尊为诸比丘说大人根智分别者。诸比丘从世尊闻。当善受持</p>
<p style="text-align: left">
	　　世尊告曰。阿难。谛听。善思念之。我今为汝说大人根智分别</p>
<p style="text-align: left">
	　　尊者阿难受教而听</p>
<p style="text-align: left">
	　　世尊告曰。阿难。如来以他心智观他人心。知此人成就善法。亦成就不善法。如来后时以他心智复观此人心。知此人灭善法。生不善法。此人善法已灭。不善法已生。余有善根而不断绝。从此善根当复更生善。如是此人得清净法。阿难。犹如平旦日初。出时闇灭明生。阿难。于意云何。日转升上。至于食时。闇已灭。明已生耶</p>
<p style="text-align: left">
	　　尊者阿难白曰。尔也。世尊</p>
<p style="text-align: left">
	　　如是。阿难。如来以他心智观他人心。知此人成就善法。亦成就不善法。如来后时以他心智复观此人心。知此人灭善法。生不善法。此人善法已灭。不善法已生。余有善根而不断绝。从是善根当复更生善。如是此人得清净法。阿难。犹如谷种。不坏不破。不腐不剖。不为风热所伤。秋时密藏。若彼<a>居士</a>善治良田。以种洒中。随时雨溉。阿难。于意云何。此种宁得转增长不</p>
<p style="text-align: left">
	　　尊者阿难白曰。尔也。世尊</p>
<p style="text-align: left">
	　　如是。阿难。如来以他心智观他人心。知此人成就善法。亦成就不善法。如来后时以他心智复观此人心。知此人灭善法。生不善法。此人善法已灭。不善法已生。余有善根而不断绝。从是善根当复更生善。如是此人得清净法。阿难。是谓如来大人根智。如是如来正知诸法本</p>
<p style="text-align: left">
	　　复次。阿难。如来以他心智观他人心。知此人成就善法。亦成就不善法。如来后时以他心智复观此人心。知此人灭善法。生不善法。此人善法已灭。不善法已生。余有善根而未断绝。必当断绝。如是此人得衰退法。阿难。犹如下晡日垂没时。明灭闇生。阿难。于意云何。彼日已没。明已灭。闇已生耶</p>
<p style="text-align: left">
	　　尊者阿难白曰。尔也。世尊</p>
<p style="text-align: left">
	　　如是。阿难。如来以他心智观他人心。知此人成就善法。亦成就不善法。如来后时以他心智复观此人心。知此人灭善法。生不善法。此人善法已灭。不善法已生。余有善根而未断绝。必当断绝。如是此人得衰退法。阿难。犹如谷种。不坏不破。不腐不剖。不为风热所伤。秋时密藏。若彼居士善治良田。以种洒中。雨不随时。阿难。于意云何。此种宁得转增长耶</p>
<p style="text-align: left">
	　　尊者阿难白曰。不也。世尊</p>
<p style="text-align: left">
	　　如是。阿难。如来以他心智观他人心。知此人成就善法。亦成就不善法。如来后时以他心智复观此人心。知此人灭善法。生不善法。此人善法已灭。不善法已生。余有善根而未断绝。必当断绝。如是此人得衰退法。阿难。是谓如来大人根智。如是如来正知诸法本</p>
<p style="text-align: left">
	　　复次。阿难。如来以他心智观他人心。我不见此人有白净法如一毛许。此人恶不善法一向充满秽污。为当来有本烦热苦报．生老病死因。如是此人身坏命终。必至恶处。生地狱中。阿难。犹如种子。腐坏破剖。为风热所伤。秋时不密藏。若彼居士非是良田。又不善治。便下种子。雨不随时。阿难。于意云何。此种宁得转增长耶</p>
<p style="text-align: left">
	　　尊者阿难白曰。不也。世尊</p>
<p style="text-align: left">
	　　如是。阿难。如来以他心智观他人心。我不见此人有白净法如一毛许。此人恶不善法一向充满秽污。为当来有本烦热苦报．生老病死因。如是此人身坏命终。必至恶处。生地狱中。阿难。是谓如来大人根智。如是如来正知诸法本</p>
<p style="text-align: left">
	　　于是。尊者阿难叉手向佛。白曰。世尊已说如此三种之人。宁可更说异三种人耶</p>
<p style="text-align: left">
	　　世尊告曰。可说也。阿难。如来以他心智观他人心。知此人成就不善法。亦成就善法。如来后时以他心智复观此人心。知此人灭不善法而生善法。此人不善法已灭。善法已生。余有不善根而不断绝。从是不善根当复更生不善。如是此人得衰退法。阿难。犹如燃火。始然之时。尽然一[火*佥]。彼或有人益以燥草。足以槁木。阿难。于意云何。彼火宁转增炽盛耶</p>
<p style="text-align: left">
	　　尊者阿难白曰。尔也。世尊</p>
<p style="text-align: left">
	　　如是。阿难。如来以他心智观他人心。知此人成就不善法。亦成就善法。如来后时以他心智复观此人心。知此人灭不善法而生善法。此人不善法已灭。善法已生。余有不善根而不断绝。从是不善根当复更生不善。如是此人得衰退法。阿难。是谓如来大人根智。如是如来正知诸法本</p>
<p style="text-align: left">
	　　复次。阿难。如来以他心智观他人心。成就不善法。亦成就善法。如来后时以他心智复观此人心。知此人灭不善法而生善法。此人不善法已灭。善法已生。余有不善根而未断绝。必当断绝。如是此人得清净法。阿难。犹如然火炽然之时。尽然一[火*佥]。彼或有人从此盛火。置平净地。或着石上。阿难。于意云何。彼火宁转增炽盛耶</p>
<p style="text-align: left">
	　　尊者阿难白曰。不也。世尊</p>
<p style="text-align: left">
	　　如是。阿难。如来以他心智观他人心。知此人成就不善法。亦成就善法。如来后时以他心智复观此人心。知此人灭不善法而生善法。此人不善法已灭。善法已生。余有不善根而未断绝。必当断绝。如是此人得清净法。阿难。是谓如来大人根智。如是如来正知诸法本</p>
<p style="text-align: left">
	　　复次。阿难。如来以他心智观他人心。我不见此人有黑业如一毛许。此人善法一向充满与乐乐报。必生乐处而得长寿。如是此人即于现世必得般涅槃。阿难。犹如火炭。久灭已冷。彼或有人虽益以燥草。足以槁木。阿难。于意云何。彼死火炭宁可复得炽然之耶</p>
<p style="text-align: left">
	　　尊者阿难白曰。不也。世尊</p>
<p style="text-align: left">
	　　如是。阿难。如来以他心智观他人心。我不见此人有黑业如一毛许。此人善法一向充满与乐乐报。必生乐处而得长寿。如是此人即于现世必得般涅槃。阿难。是谓如来大人根智。如是如来正知诸法本</p>
<p style="text-align: left">
	　　阿难。前说三人者。第一人得清净法。第二人得衰退法。第三人身坏命终。必至恶处。生地狱中。后说三人者。第一人得衰退法。第二人得清净法。第三人即于现世得般涅槃。阿难。我已为汝说大人根智。如尊师所为<a>弟子</a>起大慈哀。怜念愍伤。求义及饶益。求安隐快乐。我今已作。汝等当复自作。至无事处．山林树下．空安静处。宴坐思惟。勿得放逸。勤加精进。莫令后悔。此是我之教敕。是我训诲</p>
<p style="text-align: left">
	　　佛说如是。彼诸比丘闻佛所说。欢喜奉行</p>
<p style="text-align: left">
	　　阿奴波经第六竟(二千六百四十六字)</p>
<p style="text-align: left">
	　　(七千五百八十二字)</p>
				</div></div><hr><script charset='utf-8' src='../../js/footer.js'></script></body></html>