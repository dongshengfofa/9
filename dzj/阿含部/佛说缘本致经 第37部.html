<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说缘本致经 第37部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说缘本致经 第37部</center></div><div class='fo'><center>经文出处:来自无量光明网</center><br/><br>
<p style="text-align: center"><img alt="佛说缘本致经 第37部" src="./images/佛说缘本致经 第37部0.png" style="" title="佛说缘本致经 第37部"  class="lazy" /></p>
<p>　　失译人名今附东晋录</p>
<p>　　闻如是。一时佛在舍卫国祇树给孤独园。佛告诸<a>比丘</a>。爱讱深有荣色未起为缠没住亦有本栽。非<a>无缘</a>致爱有耽荒本致熟在狂醉为受不明观解。是名痴本</p>
<p>　　痴缘所生亦为有本。何等为本。眩曜色声五盖驰惑。斯生痴本矣</p>
<p>　　五盖蔽冥致影沉吟亦为有本。何等为本。三恶种牵斯谓为本</p>
<p>　　三恶栽习亦为有本。何等为本。不摄根识斯亦为本</p>
<p>　　不摄根识缘致有本。何等为本。谓非所应念专候不已。斯谓本也。非应所念。亦从本缘不为无本。何等为本。不从正信迷于所向。斯谓本也。不信从谬亦有缘致。非为无本。何等为本。恶师所引非法听受。斯谓为本。非正失听亦有缘本。何等为本。违背贤圣英【仁-二+（隹/乃）】之聚。斯谓为本</p>
<p>　　乖错贤【仁-二+（隹/乃）】缘致违背亦。为有本。何等为本。失于戴仰虚心集乐。斯谓本矣。如是比丘。夫失贤众清高之聚。身口意行视听惑满。胸心闭塞矣。以非法见信向毁矣。正道负背则邪见增。邪见增则内摄丧。内摄丧则三恶兴恣。三恶兴恣则五盖盈满。五盖盈满则痴本足。痴本足则爱受盛。以斯转种增着猗有尘染无际矣</p>
<p>　　度世明慧升于脱要。亦为有本。何谓度世智慧<a>解脱</a>之本。七觉法妙。谓为致本</p>
<p>　　七觉镜照亦为有本。何等为本。谓四意止。斯则觉本。四意静止由从有本。非无有本。其义焉在。谓清净洁妙。其行在三</p>
<p>　　三清净行亦为有本。非无有本。本义为何。谓守摄诸根。斯则为本</p>
<p>　　守摄诸根亦为有本。非无有本。本义为何。谓镜鉴玄照。斯为本念矣</p>
<p>　　本念照往亦为有本。缘致入正。何等为本。本念造胜。谓之树信</p>
<p>　　信亦有本不为无本。何等信本。谓多闻经道次第典要。斯谓为本</p>
<p>　　闻于经法亦为有本不为无本。何等闻法。谓贤行澄清业真者也</p>
<p>　　贤者清净。亦为有本。何等为本。谓【仁-二+（隹/乃）】行清真洁白之聚</p>
<p>　　如是比丘。贤者集胜依附明哲。奉事多闻能致信本。信本已立便得<a>正念</a>。正念已树守摄诸根。根守已建登三行净。已三清净便四意止。四意止立便七觉意。七觉意成立。是即无为解脱度世。佛说如是。<a>弟子</a>受行</p>
<p>　　佛说缘本致经</p>
				</div></div><hr><script charset='utf-8' src='../../js/footer.js'></script></body></html>