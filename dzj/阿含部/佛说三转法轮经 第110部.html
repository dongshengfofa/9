<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说三转法轮经 第110部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说三转法轮经 第110部</center></div><div class='fo'><center>经文出处:来自无量光明网</center><br/><br>
<p style="text-align: left">　　<strong>佛说三转法轮经</strong></p>
<p style="text-align: left">　　<a>三藏</a>法师义净奉　制译</p>
<p style="text-align: left">　　如是我闻。一时薄伽梵在婆罗痆斯仙人堕处施鹿林中。尔时<a>世尊</a>告五苾刍曰。汝等苾刍。此苦圣谛于所闻法如理作意。能生眼智明觉。汝等苾刍。此苦集苦灭顺苦灭道圣谛之法。如理作意能生眼智明觉</p>
<p style="text-align: left">　　汝等苾刍。此苦圣谛是所了法。如是应知。于所闻法。如理作意能生眼智明觉</p>
<p style="text-align: left">　　汝等苾刍。此苦集圣谛是所了法。如是应断。于所闻法如理作意。能生眼智明觉</p>
<p style="text-align: left">　　汝等苾刍。此苦灭圣谛是所了法。如是应证。于所闻法如理作意。能生眼智明觉。汝等苾刍。此顺苦灭道圣谛是所了法。如是应修。于所闻法如理作意。能生眼智明觉</p>
<p style="text-align: left">　　汝等苾刍。此苦圣谛是所了法。如是已知。于所闻法如理作意能生眼智明觉</p>
<p style="text-align: left">　　汝等苾刍。此苦集圣谛是所了法。如是已断。于所闻法如理作意。能生眼智明觉</p>
<p style="text-align: left">　　汝等苾刍。此苦灭圣谛是所了法。如是已证。于所闻法如理作意。能生眼智明觉</p>
<p style="text-align: left">　　汝等苾刍。此顺苦灭道圣谛是所了法。如是已修。于所闻法如理作意。能生眼智明觉</p>
<p style="text-align: left">　　汝等苾刍。若我于此四圣谛法未了三转十二相者。眼智明觉皆不得生。我则不于诸天魔梵<a>沙门</a><a>婆罗门</a>一切<a>世间</a>。舍离烦恼心得<a>解脱</a>。不能证得无上菩提</p>
<p style="text-align: left">　　汝等苾刍。由我于此四圣谛法解了三转十二相故。眼智明觉皆悉得生。乃于诸天魔梵沙门婆罗门一切世间。舍离烦恼心得解脱。便能证得无上菩提</p>
<p style="text-align: left">　　尔时世尊说是法时。具寿憍陈如及八万诸天。远尘离垢得<a>法眼</a>净。佛告憍陈如。汝解此法不答言已解。世尊。汝解此法不。答言已解。善逝。由憍陈如解了法故。因此即名阿若憍陈如(阿若是解了义)</p>
<p style="text-align: left">　　是时地居药叉闻佛说已。出大音声。告人天曰。仁等当知。佛在婆罗痆斯仙人堕处施鹿林中。广说三转十二行相法轮。由此能于<a>天人</a>魔梵沙门婆罗门一切世间为大<a>饶益</a>。令同梵<a>行者</a>速至安隐<a>涅槃</a>之处。人天增盛阿苏罗减少。由彼药叉作如是告。<a>虚空</a>诸天四大王众皆悉闻知。如是展转于<a>刹那</a>顷尽六欲天。须臾之间乃至梵天普闻其响。梵众闻已复皆遍告广说如前。因名此经为三转法轮。时五苾刍及人天等。闻佛说已。<a>欢喜</a>奉行</p>
<p style="text-align: left">　　佛说三转法轮经</p>
				</div></div><hr><script charset='utf-8' src='../../js/footer.js'></script></body></html>