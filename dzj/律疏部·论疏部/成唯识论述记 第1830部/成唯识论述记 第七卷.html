<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修成唯识论述记 第七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>成唯识论述记 第七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>成唯识论述记 第七卷</strong></p>
<p style="text-align: left">
	　　<a>沙门</a>基撰</p>
<p style="text-align: left">
	　　次下第二以五教十理证有本识。于中有三。初问。次答。第三至第四卷云别有此识教理显然下。总结劝信</p>
<p style="text-align: left">
	　　论。云何应知至有别自体</p>
<p style="text-align: left">
	　　述曰。此即外问。不言阿赖耶言第<a>八识</a>者。此言通故。不退<a>菩萨</a>。三乘无学。皆得有故。彼名既局。无学等无故。举第八不言赖耶。如是诸处准此应知。如断．常中言阿赖耶者。此从因为名复言至转位。即通二乘．菩萨十地为论。故非一向依此例说。此显依初舍为名。彼意显通诸位为文。故有二别何故言离眼等识有别自体者。小乘等计。阿赖耶名我教亦有。如下别辨。然即六识更无别体。故今问言。云何得知离眼等识有别自体。若言识等。举识等取余色等法。今言等识。唯取余识不取色等又准下说一切有中。破五取蕴非爱着处。计离色等无别自体。不唯在色。今者应言眼等识者。等取心所．及色法等。不离识故略不言色。举王取臣不言心所。举实取假不言得等。<a>涅槃</a>非爱境故此不论。是虽共许五取蕴外无别有体。此离识蕴不共许故。今总答之</p>
<p style="text-align: left">
	　　论。圣教正理为定量故</p>
<p style="text-align: left">
	　　述曰。答中有二。初总。次别。此即第一初举教．理言识有体。此非<a>世间</a><a>现量</a>境故。唯信圣言。及比知有。以此二量为决定证。故言定量。量谓量度揩定之义。如常应知</p>
<p style="text-align: left">
	　　次下初引教别答。后为理别答就教中。初引不共大乘教。小乘不信故。次引共许小乘教。二宗皆信故就不共教中有二。初以四颂三经证此识有。后立大乘至教量摄初引经中有二。初别引经。后总指例。然二经摄论等同。一经诸论不有。初之二颂阿毗达磨经。后之二经文自彰显。此之初经即摄论第一。彼无此等解。应勘彼文</p>
<p style="text-align: left">
	　　论。谓有大乘至契经中说</p>
<p style="text-align: left">
	　　述曰。此简小乘阿毗达磨。是大乘故。阿毗达磨及契经言。如常分别。不言对有法言对法者。具轨．持义非有法故。义准因明。法与有法不定故不应为难</p>
<p style="text-align: left">
	　　已下经中皆有三。初引经颂。二长行别解。三末后总结。更于下文不繁指迷</p>
<p style="text-align: left">
	　　论。无始时来界至及涅槃证得</p>
<p style="text-align: left">
	　　述曰。此后释中总有三解。初一广。后二略。初广中上半解为因．缘。如世亲摄论第一．及瑜伽五十一。后半解<a>流转</a>．还灭亦然</p>
<p style="text-align: left">
	　　论。此第八识至而显示之</p>
<p style="text-align: left">
	　　述曰。下释有二。初解外伏难。后别解颂。此即初也谓有难云。欲显其识当须显体。何故约义以解识耶故今答云。此识体性微细难显。故以作用而显其体。今言自性体异名也自下释中初判。后标释</p>
<p style="text-align: left">
	　　论。颂中初半至作依持用</p>
<p style="text-align: left">
	　　述曰。此初判也。下半可知。上半颂文义有异故其句亦别。其第一句解为因用。次第二句解为缘用。然第一句无始时来四字。通第二句依用。第二句一切法三字。该上因用。互相显故。故初二句各致一言</p>
<p style="text-align: left">
	　　所以者何</p>
<p style="text-align: left">
	　　论。界是因义至故名为因</p>
<p style="text-align: left">
	　　述曰。下别释有二。初解上半。后解下半解上半中。初别解二句。后结所明。解第一句为因用。言界者即是因义。故成因用。种．现识中是种子识。虽复<a>现行</a>亦名因相。能生诸法种子亲故无始时来展转相续。<a>刹那</a>不断亲生诸法。亲生之言。显为因义。非为助缘。亲能生故言诸法者。即第二句一切法言。此以诸言牒下一切。此识无始时来。与一切法为因。故经言界是为因用</p>
<p style="text-align: left">
	　　论。依是缘义至故名为缘</p>
<p style="text-align: left">
	　　述曰。下解第二句有二。初总解颂。后别解依。此总解颂。即现执持诸法识也无始时来。牒上四字与一切法。牒下三字平等为依止故。言为缘</p>
<p style="text-align: left">
	　　此为略解。下广缘义</p>
<p style="text-align: left">
	　　论。谓能执持至及为彼依</p>
<p style="text-align: left">
	　　述曰。下别解依。于中复二。初总。后别。此总也。现所执持。牒前因义显与为依。谓现行识能执持种。由此因义故。与一切现行诸法为所依故。即变为彼现行诸法。及能与彼现行诸法为所依止。与诸现法为依虽同。变．不变异。故置别说</p>
<p style="text-align: left">
	　　论。变为彼者至及有根身</p>
<p style="text-align: left">
	　　述曰。下别释依。即是所缘变之境界。不说变种者。相沉隐故略而不说。又种识故略而不说。又种识故即前执持</p>
<p style="text-align: left">
	　　论。为彼依者至作所依止</p>
<p style="text-align: left">
	　　述曰。即总七转识不缘变之果</p>
<p style="text-align: left">
	　　如何为依。先释五识</p>
<p style="text-align: left">
	　　论。以能执受至依之而转</p>
<p style="text-align: left">
	　　述曰。由此执受五色根故五识得转。即显此识展转为依。若不执持其五根者。识不得依。如死人等。故说为缘。亦有种依。然是因缘。今约五根增上共许显处说故</p>
<p style="text-align: left">
	　　释<a>意识</a>者</p>
<p style="text-align: left">
	　　论。又与末那至依之而转</p>
<p style="text-align: left">
	　　述曰。虽第八识能与末那。为俱有依．种子依根。及为所缘。今者但取俱有之依。言与末那为所依止。第六意识依之得转。又第八识能与诸法为本依止故。末那为依第六识转。如眼根等增上缘根</p>
<p style="text-align: left">
	　　六别依七。七依第八。诸宗不许。故应立量</p>
<p style="text-align: left">
	　　论。末那意识至依俱有根</p>
<p style="text-align: left">
	　　述曰。七．六二识。亦依俱有依。转识摄故。如眼等五识第六识因言转识摄。即以第七末那为依。许第六识转识摄故。末那之因亦转识摄而为因者。此所随一。今应先成第六有根即是末那。末那成已许是转识故得为因。此中宗．因准文取理</p>
<p style="text-align: left">
	　　上来已辨本识为依讫。恐他外难第八识性应亦有依。下显第八识亦以七为依。七不断故。余六断故</p>
<p style="text-align: left">
	　　论。第八理应至为俱有依</p>
<p style="text-align: left">
	　　述曰。量云。八应以七为俱有依。是识性故。如第六识此有五识为不定过。应云许是识性非五识故此亦不尔。其第七识许非五识是识性故应总云。第八理应有俱有依。是识性故。如眼等识。此法不言以第七为依故。无不定过。如是虽言与转识为依。而因显八以第七为依或若不尔。前言末那以第八识为俱有依有不定过。以第八无俱有依故。故说第八亦有俱依此中不诤等无间依．种子之因。种子之因前句。是故俱诤俱有</p>
<p style="text-align: left">
	　　论。是谓此识为因缘用</p>
<p style="text-align: left">
	　　述曰。第二总结上二句颂</p>
<p style="text-align: left">
	　　次释下二句。于中有二。初解有诸趣。后解有涅槃等解有趣中有三。初总解颂。次别解。后总结。此等初也</p>
<p style="text-align: left">
	　　论。由此有者由有此识</p>
<p style="text-align: left">
	　　述曰。谓由有前第二句说。能与现行一切法等为所依识</p>
<p style="text-align: left">
	　　颂中有字贯通二处。谓在此识能有之中。及下诸趣．涅槃证得所有之中又由有此识言。贯通下染．净所有之中</p>
<p style="text-align: left">
	　　论。有诸趣者有<a>善恶</a>趣</p>
<p style="text-align: left">
	　　述曰。以善．恶言摄五趣故。即上有字通下所有染中是也</p>
<p style="text-align: left">
	　　论。谓由有此至流转<a>生死</a></p>
<p style="text-align: left">
	　　述曰。此下第二广前有义于中有二。初正释。后料简。此正释也谓由有此第二句所说现所依识故。执持第一句杂染种子故。云界者因。则种子识。此染种子顺流转法能生现行。令诸有情流<a>转生</a>死。现行染法名为流转。种子染法名顺流转。成有漏法皆名流转。对法第四云。何者是流转。谓一切生死。即前顺后其体顺用</p>
<p style="text-align: left">
	　　若尔即应有漏苦．集皆名流转。何故颂中偏言诸趣</p>
<p style="text-align: left">
	　　论。虽惑业生至胜故偏说</p>
<p style="text-align: left">
	　　述曰。下正料简有二义解。此初义也。解此难云。虽惑．业．生有漏集．苦。皆是流转。皆生死法。然五趣是生死苦果胜故偏说。果正生死。是所顺法。业．惑能顺生死果性。故偏举果此中所解执持一切顺流转法。既生死果为流转体执持顺者。即执业．惑能顺之法。非如色等名为执持。此即执持依持名执。识为现惑业依执持故。识不执彼现行惑．业以为境故。此解与前别</p>
<p style="text-align: left">
	　　与前解同者</p>
<p style="text-align: left">
	　　论。惑诸趣言通能所趣</p>
<p style="text-align: left">
	　　述曰。此第二义。业．惑．中有。亦是颂中所说诸趣。业．惑．中有。是能趣故。何故能趣亦名为趣。趣是所趣。业．惑．中有。相从名趣</p>
<p style="text-align: left">
	　　论。诸趣资具亦得趣名</p>
<p style="text-align: left">
	　　述曰。谓器世间是趣所须。趣之资具。相从所趣故亦名趣或资具言。释惑．业二名趣所由。唯说内故总而言者。生死流转通诸有漏。今此颂中独言趣者。能所．资具皆立趣名非唯所趣。如喜．及顺喜法名喜觉支等</p>
<p style="text-align: left">
	　　论。诸惑业生至作依持用</p>
<p style="text-align: left">
	　　述曰。第三总结。由有此识烦恼杂染成。业杂染成。生杂染成。世间净成。摄诸有漏故。此等成者如上所言。是与流转作依持用</p>
<p style="text-align: left">
	　　与还灭等作依持用。其义如何</p>
<p style="text-align: left">
	　　论。及涅槃证得者至有涅槃证得</p>
<p style="text-align: left">
	　　述曰。自下第二解下句颂。于中有三。初总释颂。次别解。后总结。此初也。谓上由此有言。亦通于此。牒上能有此识已。显下所有涅槃证得</p>
<p style="text-align: left">
	　　论。谓由有此至证得涅槃</p>
<p style="text-align: left">
	　　述曰。此广别解。于中有二。初总说也。下自料简身中无漏种。名顺还灭法。言还灭者。五十一解。还即道谛。灭即灭谛。即种顺现行。道能证灭也。或与现行道为依持令证得涅槃。前顺于后。体顺于用。还顺于灭。准前应释此解顺下第一但说证得师解。即出世净若无此识皆不得成。或摄世间净。远证涅槃故或但涅槃是识执持。亦是依执。虽言执持无漏法种。而意证涅槃但取涅槃。是所依执故。摄论第四三性中言依他起性为遍计所执依。亦圆成实之所依也。涅槃是所求果故此偏说。顺下第二但取涅槃解第三双取。执持无漏种。及涅槃依故</p>
<p style="text-align: left">
	　　释颂中言涅槃证得。为取证得。为取涅槃</p>
<p style="text-align: left">
	　　论。此中但说至此识有故</p>
<p style="text-align: left">
	　　述曰。下料简有三义。此初也。谓此但说能证得道。执无漏种非执涅槃。涅槃不亲依此识故。疎则可依。今说亲故。此第一师</p>
<p style="text-align: left">
	　　论。或此但说至正所求故</p>
<p style="text-align: left">
	　　述曰。此第二说。如前引教。唯亲执无漏种。涅槃是所求故</p>
<p style="text-align: left">
	　　论。或此双说至品类摄故</p>
<p style="text-align: left">
	　　述曰。此第三义。二法俱是还灭品类之所摄故。谓此意说。非唯道是还。涅槃是灭。道为能还。涅槃所还故。涅槃亦是还品类摄。灭是灭体。道亦顺彼断灭染法。以能顺灭故。亦说是灭品类摄。道与涅槃俱可言还。俱可言灭故。言俱是还灭品摄。是彼品摄。非是彼体</p>
<p style="text-align: left">
	　　何以得知此中双说</p>
<p style="text-align: left">
	　　论。谓涅槃言至显能得道</p>
<p style="text-align: left">
	　　述曰。即颂涅槃言。显涅槃等故。即总指上。故知双说</p>
<p style="text-align: left">
	　　论。由能断道至证得涅槃</p>
<p style="text-align: left">
	　　述曰。谓由还故断前流转证得涅槃。故双取也</p>
<p style="text-align: left">
	　　论。能所断证至作依持用</p>
<p style="text-align: left">
	　　述曰。第三总结。能断道。所断惑。能证道。所证灭。皆依此识。故与还灭为依持用。一断言通能．所也。一所言通断．证也。此中三说应准解颂</p>
<p style="text-align: left">
	　　次第二解</p>
<p style="text-align: left">
	　　论。又此颂中至为所依止</p>
<p style="text-align: left">
	　　述曰。于中有三。初总科颂。次别解之。后总结也。此初总科。即第一句显此识体非今始有无始有故。出识自体即种子识。后之三句显此识与染．净二法总别为依。谓一切法等所依句。是染及净二法总依。即现行识。或俱现行界性．因义故何者为染．净。由此有诸趣。是能依染法及涅槃证得。是净法能依。此是染．净二法别依。第二句依。属总之依。由此有言。属二别依。通染．净故。或属能．所依。以通能有．及所有故</p>
<p style="text-align: left">
	　　何者染法</p>
<p style="text-align: left">
	　　论。杂染法者至生及业惑</p>
<p style="text-align: left">
	　　述曰。下别解也。谓苦．集二谛一切有漏法。所趣苦谛。能趣集谛。生．及业．惑是也。此别相解。然生．业．惑皆通苦．集又大乘中有苦非集。谓诸异熟无记法等生唯苦谛。解染别中虽唯言趣。亦通能趣。故取集谛</p>
<p style="text-align: left">
	　　何者净法</p>
<p style="text-align: left">
	　　论。清净法者至涅槃及道</p>
<p style="text-align: left">
	　　述曰。谓灭．道二谛。即一切无漏有为．无为。灭谛所证。道谛能证。此中唯取诸无漏者为道谛体。不取加行．资粮道中诸有漏者。不证灭故。前言闻熏通有．无漏。对法同故</p>
<p style="text-align: left">
	　　论。彼二皆依至理不成故</p>
<p style="text-align: left">
	　　述曰。第三总结。染．净二法皆依此有。转识不能无始恒有为染．净法总．别依故。总结上也</p>
<p style="text-align: left">
	　　论。或复初句至为所依止</p>
<p style="text-align: left">
	　　述曰。第三解。中有二。初科。后配。此初也或复初句显此识体无始相续。后三显与三种自性为所依止</p>
<p style="text-align: left">
	　　此总科已。下别属当</p>
<p style="text-align: left">
	　　论。谓依他起至如次应知</p>
<p style="text-align: left">
	　　述曰。谓依他起。是第二句一切法等依。有漏无漏有为法也。即此含藏诸法种故说为所依。遍计所执。即第三句由此有诸趣。谓起执故诸趣遂有生彼趣也或缘诸趣而起于执。此由彼起故是彼性或趣是见趣。起二执故圆成实性。是第四句及涅槃证得。即无漏法有为．无为。四清净法为圆成实性也。涅槃．证得各别说故。摄论等说阿赖耶识是染．净依。言依他性亦为遍计．圆成．依他依也。依他性本即此识故。次配三句如此应知然以义准。颂中四句。集．苦．灭．道<a>四谛</a>别释于理无违。以趣即是三乘所趣灭谛理故</p>
<p style="text-align: left">
	　　释第一经讫。然摄论中解此同异。随勘此文。然此三解彼论未有</p>
<p style="text-align: left">
	　　论。今此颂中至皆不得者</p>
<p style="text-align: left">
	　　述曰。此总结也</p>
<p style="text-align: left">
	　　论。即彼经中至胜者我开示</p>
<p style="text-align: left">
	　　述曰。达磨经中第二颂也。下自广解。故不释之</p>
<p style="text-align: left">
	　　论。由此本识至诸杂染法</p>
<p style="text-align: left">
	　　述曰。下释有三。初合解上二句。次解第三句。后解第四句。此初也取初句由字．次句识．及一切种言。加此本具三字故。言由此本识具诸种子然始却。取第一句中摄藏之上加故能二字。诸法二字中加杂染字。故能摄藏诸杂染法</p>
<p style="text-align: left">
	　　论。依斯建立阿赖耶名</p>
<p style="text-align: left">
	　　述曰。下第二总取第三句结。依斯建立阿赖耶名。是故名阿赖耶也。即是能藏以解藏识。非唯能藏以解阿赖耶。八地等后不名藏识故。此中以对胜性等论。但举能藏以解藏义</p>
<p style="text-align: left">
	　　此正述阿赖耶名义。次简外执。外执云。<a>三德</a>冥性将起转变名为胜性。转为大等二十三谛。具如前叙。彼虽计有因果。而体定一。是常。今阿赖耶识</p>
<p style="text-align: left">
	　　论。非如胜性至体非一故</p>
<p style="text-align: left">
	　　述曰。此遮僧佉计为胜性。即自性体起用名胜性。非如彼一。此阿赖耶与诸法果不一．不异。且对彼说体性异故</p>
<p style="text-align: left">
	　　论。能依所依俱生灭故</p>
<p style="text-align: left">
	　　述曰。诸法及识。能依．所依俱生灭故。非如彼常。故与僧佉所计异也。然摄论文更难于是。义意极同然却结故名阿赖耶言</p>
<p style="text-align: left">
	　　论。与杂染法至名阿赖耶</p>
<p style="text-align: left">
	　　述曰。颂中但破胜性为因。唯据能藏以解阿赖耶。非为我者。今互摄藏摄论文同。然今有情执为我者。颂中所无。义意增说。以执为我正名藏故。具此义故名阿赖耶或故名阿赖耶言。别显藏义。即与染法为互摄藏等是前解结上二句。此更别显赖耶义。故与前别</p>
<p style="text-align: left">
	　　胜者我开示者</p>
<p style="text-align: left">
	　　论。已入见道至正为开示</p>
<p style="text-align: left">
	　　述曰。下第四句。入地菩萨名为胜者。彼契唯识故能证解阿赖耶识。不生诽谤分别<a>我执</a>。故我<a>世尊</a>正为开示。自位已得令其重明净今更示之。后地未得令其进修今为开也</p>
<p style="text-align: left">
	　　问曰若尔地前不为说者。何以得闻。何所造修。后入地时得真唯识</p>
<p style="text-align: left">
	　　论。或诸菩萨至故亦为说</p>
<p style="text-align: left">
	　　述曰。不问地上．地前菩萨皆名胜者。佛皆为说。地前虽犹未能证解。而能信解不生诽谤。希求此识转依之果。故亦为说我即世尊自指称也开示对于若我．若法。皆准前解。不说地上已前同故。摄论第二但有初解更无后解。与此稍别</p>
<p style="text-align: left">
	　　论。非诸转识有如是义</p>
<p style="text-align: left">
	　　述曰。此总结也。唯第八识摄藏诸法。是种子识。名阿赖耶。世尊为胜者方解说故。六识不然翻此可解</p>
<p style="text-align: left">
	　　第三颂者。是解深密经中之颂。瑜伽五十一等与此文同</p>
<p style="text-align: left">
	　　论。解深密经至恐彼分别执为我</p>
<p style="text-align: left">
	　　述曰。长行自解</p>
<p style="text-align: left">
	　　论。以能执持至名阿陀那</p>
<p style="text-align: left">
	　　述曰。此三义释。摄论有二无初种子。若望种子即名执持。令种子不失。无觉受故。色根．依处名为执受。令根不坏。生觉受故。若初结生后生相续名为执取。取诸有故。或为种依持领以为境名曰执持。执色根等令生觉受名为执受。摄初结生名为执取。若望外依处不名阿陀那。无执持等义。此解执持义。识义如常故。前中后颂俱不解识。具此三义此识名阿陀那。结第一句上四字也。却取第四识字。而结上三字故也</p>
<p style="text-align: left">
	　　论。无性有情至故名甚细</p>
<p style="text-align: left">
	　　述曰。五种姓中无性有情。不能穷解其源底故说为甚深。此唯凡夫。余二乘种姓决定者。若凡若圣不能通达。谓不能证故名甚细。通达者。谓无漏道真证得之。彼不证故。非不为说名不通达。不愚法声闻亦信闻故。然不造修。由此有生无色入灭定等。非有大乘种姓若圣若凡。及二乘中若凡若圣不定姓者。佛不为说。若彼定姓大乘凡夫亦不为说。即谁造修真唯识观。我等如何得闻此识。二乘回心若凡若圣。皆不为说。应不名回心不作唯识观三性观等唯此所除。佛不为说令其证入。非不除者亦不为说由此应知。摄论总说凡夫．二乘。理未定故。有前过故</p>
<p style="text-align: left">
	　　即解于上一句颂讫。次下解第二句</p>
<p style="text-align: left">
	　　论。是一切法真实种子</p>
<p style="text-align: left">
	　　述曰。正出现行此识之体。种是因故。即上四字</p>
<p style="text-align: left">
	　　论。缘击便生至犹如暴流</p>
<p style="text-align: left">
	　　述曰。此即正出识之功能。翻显于喻。正生论文。恒无间断犹如暴流</p>
<p style="text-align: left">
	　　第二句讫。次下第三．第四句合解且解第三句中凡．愚二字。即取第四句中恐彼起分别过。却向上取我世尊不为开演</p>
<p style="text-align: left">
	　　论。凡即无性愚即趣寂</p>
<p style="text-align: left">
	　　述曰。即前所除</p>
<p style="text-align: left">
	　　论。恐彼于此至不为开演</p>
<p style="text-align: left">
	　　述曰。若起分别我．法二执。凡堕恶趣。愚障圣道。凡无圣道故。愚圣可生故。故各偏义说。恐有此过故。我世尊不为开演。然不为说。凡．愚第七识。恒缘第八执为我法二见亦生。何故不为凡．愚等说。此即南印度罗罗国正量部僧名般若毱多。此名惠藏。安惠之学徒。三代帝王师。造七百颂诽谤大乘。论中作如此说。是佛说者何故相违。拨大乘理为非善说。此不达义。谓不为说。其第七识但生俱生我见。不生恶趣未障圣道。若为说时。便增烦恼．所知分别我．法二见。第六者起障生圣道。便生恶趣故不为说。何开第七俱我见也。此唯有覆。彼不善故。前为说别。而汝不知俱生．分别二惑过失。妄为此难。此即大师于制恶见中有此分别。西方师等咸皆宗仰。后戒日王三度往唤般若毬多。欲令共我大师论议。辞不肯来。一度辞不能乘马。一度辞舆热。复将母象往迎。即辞年老。遥叹大师深生敬伏。但以智穷海性。学尽玄源。故所出言千古模范。然观凡．愚俱愚法故。故不为说。若不愚法虽决定性亦为说之。然后有难。如外道等虽为不说有阿陀那。亦有分别我法障生。此何不为说者。不然彼妄计我沉沦恶趣。冀其修<a>无我</a>而得断除。今更为说返增重病。彼便执为实体别有。分别我法深增恶趣。故不为说。虽有种姓可闻信解。根未熟故亦不为说。如一乘法信根若熟即便为说。此中约全五姓作论。非约少分故不说言。虽有种姓根未熟者生诽谤故。不为他说深细等义</p>
<p style="text-align: left">
	　　论。唯第八识有如是相</p>
<p style="text-align: left">
	　　述曰。第三总结</p>
<p style="text-align: left">
	　　次下第四颂。即第三经</p>
<p style="text-align: left">
	　　论。入<a>楞伽经</a>亦作是说</p>
<p style="text-align: left">
	　　述曰。楞伽是师子国山名也。言入昔佛入于彼为彼王神<a>说法</a>故复言入。即十卷楞迦第二卷中佛答颂。四卷楞迦第一卷中颂。譬如巨海浪。斯由猛风起。洪波鼓冥豁。无有断绝时。藏识海亦然。境界风所动。种种诸识浪。腾踊而转生。然彼经颂与此稍别。彼言楞迦言不正也</p>
<p style="text-align: left">
	　　论。如海遇风缘至现前作用转</p>
<p style="text-align: left">
	　　述曰。颂言别者理准可知。无劳别解。但此颂中法喻相属。随文可悉然境等风所击之中。此第八识自境不熏成种。不能击发藏识。是七识境。相分熏种也。复言等者。谓非但所缘缘击发。亦为增上七识见分种子因缘。前等无间等。之所击故。或自境界虽非能熏。为须受用故。亦说本识生。故言境等。此是亲所击发。如自等无间虽不熏种亦击生故。故法中言恒起诸识浪。即喻中言无有间断时。亦是恒义。现前作用转者。谓生七识等功能。是现前作用</p>
<p style="text-align: left">
	　　论。眼等诸识至第八识性</p>
<p style="text-align: left">
	　　述曰。此总结成识有用也。眼等转识无如海等。文易可知</p>
<p style="text-align: left">
	　　论。此等无量至此第八识</p>
<p style="text-align: left">
	　　述曰。大乘经者。如显扬第一所引经。云无明覆爱结系愚夫感得有识之身等。又如五种子。乃至名有取识等皆是所等</p>
<p style="text-align: left">
	　　上来总引大乘经为证讫。下外人以经为不定。不许为至教故。自下初以比量成大乘是佛语。第二引庄严论成立是佛语</p>
<p style="text-align: left">
	　　论。诸大乘经至至教量摄</p>
<p style="text-align: left">
	　　述曰。说至教者。言忠于理真实教也。故诸论等无不定失。若成佛语即初四因加契经摄字。不尔四因皆有不定。六足等论。虽顺无我等。非佛语故。量中有五因。两句为一因。及末后乐大乘者许能显示无颠倒理契经摄故。为第五也。初言诸大乘经。末言至教量摄是宗也。中间是因。如增一等喻。然初四因有随一过。彼不许此顺无我等故又若以契经为至教有不定过。大乘等诸论。皆顺无我。违数取趣。岂即至教量所摄也。以为不定。彼非至教故。唯第五因有所简别。自许能显示无颠倒理契经摄故。简他不极成然自亦许增一等至教量故。前四种因皆以末后因成立得为因。因既成已。即总及别有十比量。前四因为宗有四。皆以许能显示等为因。又以诸大乘经至教量摄为宗。两对为一因。各加乐大乘者许契经摄故字。因既有五。合前为九。又总以中间四对为宗。唯取许能显示为因。且略而言故有十种。若二三合等随义应知然摄大乘说。诸大乘经皆是佛语。一切不违补特伽罗无我性故。如增一者此对小乘有随一过。设许不违补特伽罗无我。便共许发智等为不定。彼亦不违人无我诸师于此未能了达。然有大名<a>居士</a>。德重智高。芳振一时。英流八表。时人不敢斥其尊德。号曰抱跋迦此云食邑。以其学业有余理当食邑。即是胜军论师。四十余年成立一量云。诸大乘经皆是佛说。宗也。两俱极成非诸佛语所不摄故。因也。如增一等阿笈摩经。喻也。注在唯识决择释中。时世久行我师至彼而难之曰。此亦不然。且发智论亦极成非佛语所不摄。彼宗自许真是佛语。虽圣者集本是佛说。亦外道等及汝大乘者。两俱极成非佛语所不摄。非如增一等。若以发智为宗。因犯两俱不成。宗犯违教失。不以为宗。故知此因有自不定。为如发智。两俱极成非佛语所不摄故。汝大乘教如自所许发智非佛语耶。为如增一等。两俱极成非佛语所不摄故。大乘是佛语耶。若直言为如发智极成非佛语不摄。小乘即违自宗。自许是佛语故。故今应言为如汝自许发智。极成非佛语不摄。彼大乘非佛语耶。以不定中有自有他。及两俱过。此犯自失。由此理故遂正彼云。自许极成非佛语所不摄故简彼六足等非自许故。即无前失</p>
<p style="text-align: left">
	　　论。又圣慈氏至真是佛说</p>
<p style="text-align: left">
	　　述曰。自下第二引庄严论为证。然显扬论第二十卷有十因证大乘是佛说。大胜。与此七因有少不同。一一如彼论。此中对引。然庄严论颂文弥勤所说。长行释者世亲所为。旧人不知。总谓天亲作谬也。梵言梅呾利耶。此翻言慈氏。梅呾罗曳尼。此声转之异。<a>婆罗门</a>十八姓中慈为一姓。氏谓氏族。曾．当皆生此种姓家故以为号。今庄严论说有八因。依勘梵本但有七种。此中第五有无有因。彼别离之故为八种。本合为一。长行有七故字。皆是彼文。余文并是此说</p>
<p style="text-align: left">
	　　论。一先不记故至先预记别</p>
<p style="text-align: left">
	　　述曰。谓小乘者说。大乘经是坏<a>正法</a>者之所说故若尔何故世尊不预记别。如当有可怖事。皆先记别故。如分十八部灭正法等。庄严论言。一不记故。无先字也。显扬同此。应立量云。诸大乘经若是坏正法者说。佛先应记。宗也。汝说自法内广坏正法者所起等故。因也。如正法灭事等。喻也余可怖事。谓正法灭经说。瞻波罗国国城邑。有诸<a>比丘</a>灭我正法。可怖等事。又分十八部等此中应有不定过难。诸小乘外道后造诸论。虽佛不记亦坏正法者说故。外道非自法内。小乘非广坏法者所说。无不定失又诸大乘经。定非自法内广坏正法者说。佛先不明记故。如增一等。如小乘者造谤大乘论。佛虽不记。非广坏正法者说。如疥癣故此下和上制恶见等一一皆有七个比量。彼论中广说。诸小乘人云佛无功用舍故不说。谓佛不作意观。不记后有大乘者。于彼复言。佛有三因何故不记。一无功用智恒起现在前。即惠．天眼所见。二恒作正勤守护正法。三知未来智无有障碍。如余可怖事。何故不预记。彼论虽无文传小乘难。佛亦记已。如经说言师子中虫自食其肉。即住法内自说大乘或乱正法。岂非师子之虫自食肉也。今应难言。世尊何故不预分明显记我灭度后有某甲比丘等说坏正法名为大乘。初总说言自食其肉。应立量云。师子中虫自食其肉教。非定授我记。不分明记故。如记汝驴披师子皮教等。此义宁知非授汝记。责谤大乘名为自食。又汝非我。我不非汝。汝为自食</p>
<p style="text-align: left">
	　　论。二本俱行故至独非佛说</p>
<p style="text-align: left">
	　　述曰。庄严论言同<a>行者</a>。同一时行也。设许前难佛灭后方造大乘。何故与汝小乘之教一时俱行量云。诸大乘经。佛灭即行。许明无我理契经摄故。如增一等然成佛说诸大乘经真是佛说。许佛灭后本来俱行故。如增一等又小乘经。应非佛说。与大乘经本俱行故。如汝许大乘经。虽违大乘自宗。以许彼经是佛语故。然义逼应尔为相违过。何故大乘独非佛语。而小乘教是佛语耶。彼许大乘一时俱有不须成立佛灭即行</p>
<p style="text-align: left">
	　　问若是佛语何故声闻等不信乐不闻说耶。彼无广解</p>
<p style="text-align: left">
	　　论。三非余境故至非非佛说</p>
<p style="text-align: left">
	　　述曰。庄严论言不行故。谓声闻智不能行故。大乘理教广大甚深。外道．小乘思量不及故不为说。彼经论中曾所未说。设为彼说亦不信受。<a>根器</a>小故。非彼境故。如阿陀那识中颂</p>
<p style="text-align: left">
	　　应立量云。大乘经。是佛语。许非余外道等境契经摄故。如增一等不言契经摄。即大乘论为不定失。又阿陀那识前已成有。故今为量。除彼识教外诸大乘经。皆是佛说。许诸声闻所不闻信契经摄故。如阿陀那识教。又彼论言。有五因故。彼忖度人不得入大乘境。一有依故。智依教生。非证智故。二不定故。有时有处有异智生故。三缘俗故。忖度世谛不及第一义谛故。四不普故。虽缘世谛但得少解不解一切故。五退屈故。诤论辨穷即默然故。大乘智无依有证智。乃至终无退屈。故大乘经理非忖度人境。彼言忖度人。即声闻．外道</p>
<p style="text-align: left">
	　　然彼复言。前三因建立大乘虽是佛说。然今释迦如来不说此法</p>
<p style="text-align: left">
	　　论。四应极成故至其理极成</p>
<p style="text-align: left">
	　　述曰。若言大乘是迦叶等余佛语。非释迦语。则极成许大乘是佛说。今佛。亦应说此大乘。佛智等故。如迦叶等佛。何故乃言大乘非佛说翻覆自违。彼文广论问答。又纵汝许是佛所说。不是佛说。皆有过失</p>
<p style="text-align: left">
	　　论。五有无有故至不可得故</p>
<p style="text-align: left">
	　　述曰。庄严论第五体。第六非体二合为一。彼言有体者。若汝言余佛有大乘体。此佛无大乘体。亦成我义。大乘无异。体是一故非体者。若汝云此佛无大乘体。即声闻乘亦无体。若言声闻乘是佛说有体。大乘不然无佛乘者。有佛出世说声闻乘者有大过故。与此少异。此意亦以他佛有大乘体。此佛无大乘体。谁出世说声闻等意同前又此佛别有大乘体。即是此教所诠。彼无此义。又非唯体。若教若理若行若事皆是。故应总言。教此何所摄。大乘以何为体。彼智为体有局义故。谓许有大乘教等。无问自他佛。即此所说是。离此所说大乘无故量云。诸大乘体等。定以此教而为能诠。许能显彼深妙理等故。如增一等教</p>
<p style="text-align: left">
	　　论。若无大乘至不应正理</p>
<p style="text-align: left">
	　　述曰。若无大乘体等。声闻乘教亦应不有。以无能诠<a>佛教</a>所诠佛行。依谁成佛说声闻乘。佛应别有乘教。三乘摄故。或果别故。或佛．声闻中随一摄故。如余二乘。若言佛乘增一等是。亦应佛果即声闻等。应佛即声闻。许能诠教是一故。如声闻等。又逼之言。汝声闻乘等。亦应非有。三乘摄故。如汝佛乘。彼论广中言。若汝言有体者即声闻乘是大乘体。以此乘得大菩提故。有四因缘非以声闻乘为大乘体一非全故。声闻唯自利不利他故二非不违故。有言自利法教于他即是利他者。不然。虽以自利安他。彼自求涅槃。不可以此得大菩提故</p>
<p style="text-align: left">
	　　三非行故。有言若久行声闻乘行。则得大菩提者。不然。声闻乘非大菩提方便故。非以久行非方便得大菩提。如构牛角不出乳故四非教授故。大乘教授声闻乘无故。声闻乘不即是大乘又五因故大乘与声闻乘相违。一发心异。二教授异。三方便异。皆为自得涅槃故。四住持异。福智聚少故。五时节异。三生得<a>解脱</a>故。大乘翻此。故非即声闻乘</p>
<p style="text-align: left">
	　　有言大乘依行无果非佛说者</p>
<p style="text-align: left">
	　　论。六能对治故至是佛所说</p>
<p style="text-align: left">
	　　述曰。庄严论云。七能持勤<a>修行</a>时。得无分别智。对治一切烦恼。此即三乘通所断者。若求佛者先断法执。诸法分别执是违此智故。学无相法所治遣此。显扬意与此同量云大乘是佛说。许有对治真无漏道故。如增一等</p>
<p style="text-align: left">
	　　若有说言。大乘非佛说。说法空故者</p>
<p style="text-align: left">
	　　论。七义异文故至谓非佛语</p>
<p style="text-align: left">
	　　述曰。大乘意深。不可随文而取其义便生诽谤。彼广中言。若汝言佛语有三相。入修多罗显示毗尼不违法空。汝大乘一切法无自性而为教授。违此三理故非佛语今不违三相故是佛语。入自大乘修多罗故。现自烦恼毗尼故。菩萨以分别为烦恼。广大甚深即是菩萨法空。不违此空得大菩提故量云。大乘是佛语。许诠深理义异于文契经摄故。如杀害于父母等言。彼阿含经中亦以为义异文故。谓觉不坚为坚等。贪爱以为父等</p>
<p style="text-align: left">
	　　论。是故大乘真是佛说</p>
<p style="text-align: left">
	　　述曰。总结之也</p>
<p style="text-align: left">
	　　论。如庄严论至对治异文故</p>
<p style="text-align: left">
	　　述曰。自引颂中。末后故字通为上因。然彼论第一卷第二品说。先略为八因。后广为细各各分别。寻之大精。应言庄严大乘经论。能庄严大乘经故。先云大乘庄严经论者非也。无有大乘庄严经故。正引大乘不共许经。及为量等广成立已</p>
<p style="text-align: left">
	　　论。余部经中至有别自性</p>
<p style="text-align: left">
	　　述曰。下引共教。初总。次别。此即总也。即引声闻乘经以密。意说此识。如摄论第二</p>
<p style="text-align: left">
	　　下别之中有四部别。文即为四</p>
<p style="text-align: left">
	　　论。谓大众部至有如是义</p>
<p style="text-align: left">
	　　述曰。摄论亦同。摩诃僧祇名大众部。释此部等名如宗轮记于此部中名根本识。是诸识所依止故。非六转识可名根本。不能发起六转识故。其喻可知阿笈摩者。此翻为教。展转传说故名为传。唯第八识有如是义。结喻可知</p>
<p style="text-align: left">
	　　论。上座部经至为三有因</p>
<p style="text-align: left">
	　　述曰。分别论者。旧名分别说部。今说假部。说有分识。体恒不断。周遍<a>三界</a>。为三有因。其余六识时间断故。有不遍故。故非有分世亲摄论无文。唯无性释有九心轮。此是阿赖耶识。九心者。一有分。二能引发。三见。四等寻求。五等观彻。六安立。七势用。八反缘。九有分心。余如枢要说</p>
<p style="text-align: left">
	　　论。化地部说至名穷生死蕴</p>
<p style="text-align: left">
	　　述曰。人中国主化地理人。舍位<a>出家</a>因为部主名化地部也。谓无<a>色界</a>色无。无相天等心无。不相应行体无。余不可名穷生死蕴。第八识可然。诸位皆有故。无性释云。彼部有三蕴。一一念蕴。谓刹那生灭法。二一期生蕴。谓乃至死恒随转法。根等法是。三穷生死蕴。乃至金刚喻定恒随转法。于彼三类蕴以立三名。余色．心等如前已说。是有间断非穷生死。故唯第八是第三蕴。世亲无此解</p>
<p style="text-align: left">
	　　论。说一切有部至喜阿赖耶</p>
<p style="text-align: left">
	　　述曰。于中有三。一叙经。二释义。三总结。即初文也</p>
<p style="text-align: left">
	　　自下释义文有其三。一释彼四名即第八识。二谓生已下。征余非此。三异生有学下。显理起爱所著之处必阿赖耶。此中所说即初文也四阿含经。一名增一。二名中。三名长。四名杂。明从一法增至百法名增一。不略不广明义名中。若明事义文广曰长。杂杂明事名为杂。于增一中名阿赖耶。</p>
<p style="text-align: left">
	　　论。谓阿赖耶识至立以四名</p>
<p style="text-align: left">
	　　述曰。四名如论是贪总别三世境故。无性云。爱是总句。余三现在．过去．未来如其次第三世别说。此性恒时极希愿故由乐．欣．喜。是故总名阿赖耶也。世亲一解同前。第二更解谓于现在爱。于过去乐。由先乐故复于今世欣。欣故于未来喜。今但总言是贪总别三世境故。非但有前解亦无有后释。四体即贪无性解言是贪三世总别之境。如前解取世亲后说是贪三世境。是故不取总别之言</p>
<p style="text-align: left">
	　　论。有情执为至是真爱着处</p>
<p style="text-align: left">
	　　述曰。执为内我简法我他我。至金刚心恒行不息故。阿赖耶识是真爱着处</p>
<p style="text-align: left">
	　　彼部计云。执余蕴等。但是贪所著处即名阿赖耶故</p>
<p style="text-align: left">
	　　论。不应执余五取蕴等</p>
<p style="text-align: left">
	　　述曰。总标生下。不应于余五取蕴计。但令于彼阿赖耶识计</p>
<p style="text-align: left">
	　　论。谓生一向至受快乐故</p>
<p style="text-align: left">
	　　述曰。自下第一征余非此。文有其七。七种非是所爱着故一向苦处。即三恶趣极苦之处。世亲说此三处于彼有时乐生者。是等流果。今言总非乐。彼极苦故。厌逆身．心念我何时当舍此命．等此类．此身心。此众同分即是行蕴。总厌<a>五蕴</a>故</p>
<p style="text-align: left">
	　　论。五欲亦非至而爱我故</p>
<p style="text-align: left">
	　　述曰。有言五欲是此亦非真。谓若凡若圣离欲界已犹爱我故。如闻雷声起怖畏故。此不极成。彼许离欲无有我故。此以理逼如闻声怖等。彼摄论据共许有我者说。故不说离欲者有我</p>
<p style="text-align: left">
	　　论。乐受亦非至而爱我故</p>
<p style="text-align: left">
	　　述曰。乐受是我。非是苦．舍。不顺己故。不增悦故。彼非真着处。离第三静虑染极厌乐受凡圣皆有我故。世亲不解。无性云。贪俱乐受。是乐及贪总是着处。乐为贪增故。此即总缘。或各别缘。是此着处。别心缘故。此中但有乐受无贪。即有别缘者。然无唯缘贪者</p>
<p style="text-align: left">
	　　论。身见亦非至犹生爱故</p>
<p style="text-align: left">
	　　述曰。有计我见是爱着处。彼非真处。除无学者以无我故。摄论不言除。以极成有我非有学故。凡夫离欲少亦有故。今理所逼述宗令有。下识中亦然。余有学．凡夫信无我者。若证．若信。虽于我见不着。于内我犹爱故。身见非着处。既厌身见应不爱我</p>
<p style="text-align: left">
	　　论。转识等非至而爱我故</p>
<p style="text-align: left">
	　　述曰。转识亦非。除无学如前说。余有学异生求灭心者。即无相定．及灭定等。虽厌转识而爱我故。非想九品及余有想定。皆极成有我故。言识等者意兼心所。即是识受想蕴全．行蕴少分。以上总取蕴．别中乐受．身见三。摄论等有。然无五欲及下别遮五蕴。此识等中若苦若舍皆是所著。前唯言乐。此中见取等并是。前唯言身见故</p>
<p style="text-align: left">
	　　论。色身亦非至而爱我故</p>
<p style="text-align: left">
	　　述曰。即是五根扶根尘等。离色染生无色。犹由爱我故。若唯言五欲。据在家者说。此通出家．外道。即色蕴全</p>
<p style="text-align: left">
	　　论。不相应行至真爱着处</p>
<p style="text-align: left">
	　　述曰。无实体故。不应于无体法生爱着故。不言无为者。内道小乘不计为着处。彼非着处故。外道云我是着处我爱我。已不应即为能所著处。此共小乘诤赖耶无遮爱着处。此中除彼犊子部师。彼亦如前非着处破。非有为．无为故上来总别破讫。前第一是总遮。次三随增计度遮。下三别蕴遮。故有尔所</p>
<p style="text-align: left">
	　　论。异生有学至真爱着处</p>
<p style="text-align: left">
	　　述曰。此下第三显理起爱所著之处必第八识总结。异生．有学起我爱时。虽于余蕴若总若别有计．不计起分别爱。于此识中任运我爱决定生起。如童子等虽无分别此蕴彼蕴。然必爱我。故唯此识是真着处</p>
<p style="text-align: left">
	　　论。由是彼说至此阿赖耶识</p>
<p style="text-align: left">
	　　述曰。此总结也。摄论文少别。并如彼抄</p>
<p style="text-align: left">
	　　证第八识总有二分。第一引经。虽有自许他许经别。总是第一引明了经自下第二引共许经文含隐者依经申理。即是理证。然瑜伽．显扬．对法八证。未是拟宜。摄论无性．世亲三卷何以方类。至下文中一一对出尽．不尽理引理证中有三。初结前生后以发论端。二正引经申其理证。三广证已后总结之</p>
<p style="text-align: left">
	　　论。已引圣教当显正理</p>
<p style="text-align: left">
	　　述曰。即初也</p>
<p style="text-align: left">
	　　次依经附理一一别释。总为十证。总一颂云。持种．异熟心。趣生．有受．识。生死．缘．依食。灭定．心染净证各有三。第一引经无此识而经义不成。如此第一中谓契经说下是。第二别显征其义明违理不成。如此中云谓诸转识在灭定等下是。三总结归本识彰他义不成。如此中末后心即是此第八识是。下多分一一有三随文准解。然八证中此但有五。可具对明。不解三者。下自当悉</p>
<p style="text-align: left">
	　　论。谓契经说至故名为心</p>
<p style="text-align: left">
	　　述曰。第一引经。不出经之题目。但随解释杂染法者。即有漏法。善．染皆是清净法者。即无漏法。五蕴并是。或顺解脱分等名清净。顺清净故。分位之中有清净无漏种故之所集起故名心者。或诸法种于此集起名心。心是所集起处故。即通有漏．无漏所集起处。或诸法种子之所集起名心。心是诸种所集起故。如善．不善业为异熟因。无记种子为因缘。集起现识。果唯有漏不通无漏。无漏不生此识故。无漏识者无漏集起。此即引经</p>
<p style="text-align: left">
	　　论。若无此识至不应有故</p>
<p style="text-align: left">
	　　述曰。无第八识如经持种心不应有故。即无此识理爽前经。随诸部释。虽下自有简。然于此中。总叙诸部释此经。下方次第别难。谓诸部中经部强胜。故须先破</p>
<p style="text-align: left">
	　　次第二段文</p>
<p style="text-align: left">
	　　论。谓诸转识至有间断故</p>
<p style="text-align: left">
	　　述曰。自下第二别显征其义明违理不成于中有五。初破经部于中有三。一破五蕴受熏持种。二破识类。三合破识及类前后相熏</p>
<p style="text-align: left">
	　　初中有三。一正破六识。二破色．不相应。三破心所初中又二。先破违教。后破违理违教有二。初破他。后显自。譬喻部师即经部也如五十一．对法等。解种子义中云。又心．相续长时间断。不应经文流转不息者。是以转识间断故。不能持种受熏。夫坚性者可持种故。识若不断其种恒在。识既断故种亦随灭。后法等起从何种生。有间断故不能持种。然彼但言灭定等长时者不取余法凡间断者。共经部师有五位故。谓即<a>无心</a>睡眠．闷绝．无想．灭定．无想异熟。其大乘中命终．受生闷绝中摄故。此等诸位转识不行。唯第八识相续不断</p>
<p style="text-align: left">
	　　此中以下诸识言者。多分兼心所。言王取臣故。或不取者下。自别解心所法故</p>
<p style="text-align: left">
	　　然此中下电光等喻。一喻通三因。谓六转识不能受熏。有间断故。如电光等。即下说云。一非可熏习。二不能持种。三非染．净种所集起心。此皆是法。以此一因通三宗量。此皆遮量。设各自熏。或互相熏。皆此中摄</p>
<p style="text-align: left">
	　　论。根境作意至易脱起故</p>
<p style="text-align: left">
	　　述曰。经部六识不俱时有。破大众部。然彼无熏习义。设破熏习。又以经部有熏习故。设许俱时。亦不成熏。此破经部设许六俱。有熏习故。是义之本摄论第二无性解云。若六转识定俱有者。不应所依．所缘．作意三种各别。以各别故无相应义。此难俱时起识熏义世亲摄论云。复有余义。谓行相亦别。此不成因。第八．六识根等许别行相亦异。又无同喻非极成因无性意谓根．境等定别。非定俱时故不成熏。故此中言根．境．作意。即三差别互相熏故量云。眼等。非可为耳等所熏。根．境．作意三定各别故。此无同喻。然以理责之。令不得互相熏或如自他身六种转识。故论文云根．境．作意类别起故。不尔此言说之何用。摄论唯有此中一因前解设破经部六识俱时受熏。今解但遮六识体非受熏。以根．境等三种各别非必刹那刹那皆具足故。非识恒起故无熏习。不同无性前解虽本。不作此解自为不定。八识三别互相熏故。又六与八非一向异。依之而起故许相应。彼六不然故无自失善等类别易脱起故者。瑜伽等种子中有四位。一三性善等位。互相望起。二三界位。谓下．中．妙界心互相望起。三有漏．无漏位。互相望起。四世．出世位。互相望起。今以善为首等取彼位。故言善等类别易脱起故。宗如前量。因云易脱起故。喻如电光等。等取声等</p>
<p style="text-align: left">
	　　论。如电光等不坚住故</p>
<p style="text-align: left">
	　　述曰。此则同喻．及第三因不坚住故者。因也如电光等。喻也</p>
<p style="text-align: left">
	　　论。非可熏习至所集起心</p>
<p style="text-align: left">
	　　述曰。下三宗之法。因如前说三种之因。或一一因皆成三法。或三种因各各别成。如次．逆次．超间．合二。准作可知。若与根等类别为因既有同喻。即言类别为因亦成。既有四因。此遮六识非可熏义</p>
<p style="text-align: left">
	　　论。此识一类至所说心义</p>
<p style="text-align: left">
	　　述曰。此显正义。成第八识是可熏识。以一类故。从初至终无间断故。如苣胜等。等取衣等。此非极成喻。亦非无间故。然从生至灭一期无间少同第八。得以为喻。可言极成。此中比量如文可知一类之因。简前善等类别之因。恒无间断。简灭定等五位间断坚住之言。简不坚住。以根．境等不成量故。此无所遮或一类言。义亦兼彼。此中法阙。但有可熏略无持种。以苣胜非集起之心。三量成已方始成立所集起心。故次论云契当彼经所说心义。此违经中但有二宗法。一者可熏。二者契彼心义。然以苣胜可为熏习。文但明举。遂义合云契当彼经所说心义。下违理中方言不许有持种心便违正理举第三宗。然违经中亦得具三。违理亦尔。各举胜义。互举不足是文本意</p>
<p style="text-align: left">
	　　论。若不许有至亦违正理</p>
<p style="text-align: left">
	　　述曰。第二违理。若不许有此更违于理</p>
<p style="text-align: left">
	　　上来依经申理难。以下经外别生难</p>
<p style="text-align: left">
	　　论。谓诸所起至唐捐其功</p>
<p style="text-align: left">
	　　述曰。下出别理。起染净法不熏成种。所起唐捐。空无果故。唐之言虚。捐之言弃也。生死．涅槃无由断．得。故无生死亦无涅槃</p>
<p style="text-align: left">
	　　论。染净起时至执自然生</p>
<p style="text-align: left">
	　　述曰。若现行起无种子者。同外道自然生。唯以自然为因无余因故。下第十破中亦云无所熏故。若无自种则界地往还等。诸染污法无因而生过然彼经部执色受熏持种。如五十一末叙。或虽不相应彼计是假无体法。大众有不相应。然无量习。今并设遮。亦有执故</p>
<p style="text-align: left">
	　　论。色不相应至岂能持种</p>
<p style="text-align: left">
	　　述曰。量云。色．不相应。理非染净内法所熏。亦不能持种。此中二宗。因云。非心性故。喻云。如声．光等内法所熏。简苣胜等色。为外法熏故。此中不取坚性为法。故知性不坚住。非宗之法。即是因也。总配别配色．不相应。因．宗可解</p>
<p style="text-align: left">
	　　论。又彼离识至内种依止</p>
<p style="text-align: left">
	　　述曰。此色．不相应。不可说为内种依止。离识无实性故。如龟毛等。色体即心故。唯应心为诸种依止。不相应假依心而立。亦应实法为种子依。前已数遮故不为量。但可言异</p>
<p style="text-align: left">
	　　论。转识相应至亦不受熏</p>
<p style="text-align: left">
	　　述曰。下第三遮心所。有八比量。四因各成二宗法故随其所应量云。此不能持种。亦不受熏。有间断故。易脱起故。如前诸识。法在于后令通前量又宗如前。不<a>自在</a>故。非心性故。如电光等此中但有前二因之喻。前已遮心是可熏已。故得为喻。后二因．喻略而不论。如前说故。非六识是不自在等。故应别喻</p>
<p style="text-align: left">
	　　论。故持种心理应别有</p>
<p style="text-align: left">
	　　述曰。此总结也。然无性次下有前念熏后念计。上已破云不俱有故无相应义。如他．我身前后之心不能受熏。总是经部义</p>
<p style="text-align: left">
	　　此下第二破经部中遮识类受熏。彼论据计唯识前熏后。此说许识类亦然故前后异也。上总经部计熏。设纵六识俱有。除第八识余五取蕴并如前遮非持种等。故持种心理应别有。即第八识。此等经部本计然后有经部异师第二。于中有二。初叙宗。后正破</p>
<p style="text-align: left">
	　　论。有说六识至第八识性</p>
<p style="text-align: left">
	　　述曰。此叙彼宗。是识转变刹那即灭。识上假．立一类不变。无别前后。识类是一。故此可熏。亦可持种。识既被遮。故须计类。因类既成。何劳第八</p>
<p style="text-align: left">
	　　论。彼言无义</p>
<p style="text-align: left">
	　　述曰。下破有四。初论主非</p>
<p style="text-align: left">
	　　论。所以者何</p>
<p style="text-align: left">
	　　述曰。次彼返诘也</p>
<p style="text-align: left">
	　　论。执类是实则同外道</p>
<p style="text-align: left">
	　　述曰。第三别破中有四。一征假实。二征何性。三征间断。四征类同初征有二。一实二假。此征实也吠世史迦同异实故</p>
<p style="text-align: left">
	　　论。许类是假至内法实种</p>
<p style="text-align: left">
	　　述曰。此征假也。类不能持内法实种。许无实故。无胜用故。如龟毛等。此中二因。一是假故。二无胜用故。如瓶．衣等定不能持内法种子。外种可然。麻衣是假许可持故。本宗说类是假。今言实者是设遮也。如摄论总有二种。一识类。识家之流。二刹那类。即无常之流。二皆假法。此假实征</p>
<p style="text-align: left">
	　　论。又执识类何性所摄</p>
<p style="text-align: left">
	　　述曰。次三性征。总问何性</p>
<p style="text-align: left">
	　　论。若是善恶至犹如择灭</p>
<p style="text-align: left">
	　　述曰。此类。应不受熏。汝许有记故。如择灭。此中宗略。若难不持种。便违宗失。非自不许彼故</p>
<p style="text-align: left">
	　　论。若是无记至此类应断</p>
<p style="text-align: left">
	　　述曰。若唯无覆。善恶心时此即应断此义意言。许间断故如识自体事非可熏等。前已破故</p>
<p style="text-align: left">
	　　而彼若言善．恶心时此类不断性是无记。具坚．无记义故可熏者。今非之云</p>
<p style="text-align: left">
	　　论。非事善恶至别事性故</p>
<p style="text-align: left">
	　　述曰。非识自体事善恶性类成无记。所以者何。别类必同别事性故。非如众同分是总类。同异句等是总类故。彼与法自体事性异。此是别法。法之别类唯在识上有不通余故。虽无同喻以理征之</p>
<p style="text-align: left">
	　　彼言识法同分是无记识通三性。此类可然故可熏者</p>
<p style="text-align: left">
	　　论。又无心位至持种受熏</p>
<p style="text-align: left">
	　　述曰。设纵类无记。异其善等心。此不断故故可熏者。如五位无心时此类定无。是识类故。如识间断。性非坚住。故不可执持种受熏。此二比量义准前成。摄论同也</p>
<p style="text-align: left">
	　　论。又阿<a>罗汉</a>至许便有失</p>
<p style="text-align: left">
	　　述曰。第四征类同。中有二。初凡圣类同。后根．法类同。此初也圣．异生心。识类同故。前成凡夫。后成阿罗汉。或是异身但类同者。应互相熏。诸阿罗汉为诸染熏。异生应为无漏法熏。是识类故。如自异生自圣者等。许便有失。无凡圣故</p>
<p style="text-align: left">
	　　论。又眼等根至识类受熏</p>
<p style="text-align: left">
	　　述曰。下征根．法谓眼等根．及所余法与眼等识。一则根同。眼识等亦为次第灭根故名意根故。亦与余法类同。法义通故或信等余法。与眼等根义同。眼等根法。与非根法法类同。应互相熏。然汝不许违自宗故义虽通尔。以彼本计识类受熏。即眼等根是识根类。或所余法是识法类。应互相熏。识之类故。然汝不许是此本意。若以根等与余信等为根类同。便令相熏。失彼宗意此法类同摄论亦无。彼言或应意根成造色性。与眼等根类同故。第四结云故不应执识类受熏</p>
<p style="text-align: left">
	　　论。又六识身至必俱时故</p>
<p style="text-align: left">
	　　述曰。第三破事．类双熏计。准世亲。前熏后不言类唯取识。是譬喻部师。无性亦然。并无类前熏后。今此设遮经部。兼破譬喻师。譬喻师是经部异师。即日出论者。是名经部。此有三种。一根本即鸠摩罗多。二室利逻多。造经部毗婆沙。正理所言上座是。三但名经部。以根本师造结鬘论广说譬喻。名譬喻师。从所说为名也。其实总是一种经部上来事．类俱时被破。即事及类前熏于后。今破云。前念事．类。不熏次后念事．类。不俱有故。如隔多念。隔多念者彼计不远熏故得为喻。但熏次后故。设遮识熏类。类熏识。识熏识。类熏类。皆不成立。故总遮云非互相熏。能熏所熏必俱时故者。显熏习义。非是前后如隔念故。又此文外破前后心异性。或后是善恶类亦然。如何前熏后。后无记可尔</p>
<p style="text-align: left">
	　　以前经部本计熏习。设六识俱转今次叙大众部。彼计唯有六转识俱而无熏习。设有熏义</p>
<p style="text-align: left">
	　　论。执唯六识至能持种义</p>
<p style="text-align: left">
	　　述曰。此既别破大众六识俱转。故知初破但破经部。纵成俱转难非受熏。由前破经部同时六识受熏故。彼大众部六识无持种义。此不立假类受熏故言唯六识。无前熏后故言唯俱转</p>
<p style="text-align: left">
	　　以下第三破上座部。无性第三云经部师者。即此上座部中自有以经为量者故言经部</p>
<p style="text-align: left">
	　　论。有执色心至为证不成</p>
<p style="text-align: left">
	　　述曰。于中有三。一叙宗。二申难。三破救。此初也。谓色望色。心等望心。自类前后。前为后因。因义既成。故先所说证第八识有不成也</p>
<p style="text-align: left">
	　　论。彼执非理无熏习故</p>
<p style="text-align: left">
	　　述曰。次申难有三。初破无熏习。次难后不生。后难无后蕴。此总非</p>
<p style="text-align: left">
	　　论。谓彼自类至前为后种</p>
<p style="text-align: left">
	　　述曰。既无熏习如何前后为种。若曾自类相熏前念中有后种子。前可生后。既无熏习何得为因。无性摄论云。二念不俱有故不得熏习。如前已破量云。前心等不为后心等种。无熏习故。如瓦砾等</p>
<p style="text-align: left">
	　　论。又间断者应不更生</p>
<p style="text-align: left">
	　　述曰。此第二难。摄论云。谓生无色色久时断。后生下界色应不生。彼说过去现无体故。灭尽定等心断亦然。前久已无。应非后种。因则不遍</p>
<p style="text-align: left">
	　　论。二乘无学至为后种故</p>
<p style="text-align: left">
	　　述曰。此第三难。彼色生色心复生心。二乘后蕴如前余位无断绝故。但言二乘简自宗故。佛无此事量云。极成二乘无学后心不得入涅槃。许能为因故。如前前位极成言简佛为不定。彼不极成故</p>
<p style="text-align: left">
	　　自下经部诸师。既见上座被此难已更方转计。或设遮上座部有熏习救。前解是本。恐无心时心断故。色中有心等种。无色时色断故。心中有色等种。更互含藏受熏故无过失。今子段第二论主非之</p>
<p style="text-align: left">
	　　论。亦不应执至前已遮故</p>
<p style="text-align: left">
	　　述曰。下破转救色．心展转互为种生。无色．无心后生诸色．诸心无失。转识．及色非所熏习先已破故。转识不受熏。许有间故。色根不受熏。许非心故。并如声．电。如何可能为诸法种。并如五十一叙计</p>
<p style="text-align: left">
	　　下第四破一切有部。于中有二。初叙宗。后正破叙宗中文二。初正叙。后会违</p>
<p style="text-align: left">
	　　论。有说三世至能持种识</p>
<p style="text-align: left">
	　　述曰。叙彼宗计。因能感果。果能赴因。无不皆成。何劳计执别有识体。复言熏习即双非上诸部及大乘义</p>
<p style="text-align: left">
	　　次彼会经</p>
<p style="text-align: left">
	　　论。然经说心至势用强故</p>
<p style="text-align: left">
	　　述曰。心用强胜非如色等故唯说心。非心持种可受熏习。经部以色为持种法。心类亦然。但说于心以心胜故。大众部．上座部俱云。虽说有色心。心能起色故但说心</p>
<p style="text-align: left">
	　　次当论主非一切有言</p>
<p style="text-align: left">
	　　论。彼说非理至非实有故</p>
<p style="text-align: left">
	　　述曰。过去．未来。非实有体。非常无为。非现在故。如空华等</p>
<p style="text-align: left">
	　　论。又无作用至皆不得成</p>
<p style="text-align: left">
	　　述曰。其去．来世。非因缘性。以无取果用故。如无为等。去．来既无。无持种识。故于诸部一切因果皆不得成</p>
<p style="text-align: left">
	　　论。有执大乘至及一切法</p>
<p style="text-align: left">
	　　述曰。第五清辨无相大乘。于俗谛中亦说依他．圆成有故。<a>真谛</a>皆空故。今言空者遣遍计所执。彼执此文为正解故。彼依掌珍真性有为空等似比量。拨无此识及一切法皆言无体</p>
<p style="text-align: left">
	　　言似比量者。谓约我宗真性有为无为非空不空。有法一分非极成过。汝不许有我胜义故。四种世俗．胜义之中各随摄故若随小乘彼转实有。便违自宗。若随汝自宗胜义空者。我不许汝空胜义故。亦非极成又以我说若约世俗无为有为二俱是有。若约胜义非空不空。汝今说空。即有违自教之失。名似比量</p>
<p style="text-align: left">
	　　论。彼持违害前所引经</p>
<p style="text-align: left">
	　　述曰。违前染净集起<a>心经</a></p>
<p style="text-align: left">
	　　论。知断证修至成大邪见</p>
<p style="text-align: left">
	　　述曰。知苦断集证灭<a>修道</a>。染苦集．净灭道．集道因．苦灭果。皆执为非实。成大邪见</p>
<p style="text-align: left">
	　　彼若救言我依世谛不说为无但言非实</p>
<p style="text-align: left">
	　　论。外道毁谤至但执非实故</p>
<p style="text-align: left">
	　　述曰。则同外道。外道邪见毁谤。亦不谓染．净等皆无。现所见故。但执非实。染因不能感恶果。善因不能感善果。以非实故。如空华等</p>
<p style="text-align: left">
	　　论。若一切法至用为军旅</p>
<p style="text-align: left">
	　　述曰。一切法无。菩萨不应起大悲舍生死集菩提资粮。谁有智者为除虚幻之敌。求石女之儿以为军旅而共摧敌。要贼是有。方求资粮而求断彼</p>
<p style="text-align: left">
	　　论。故应信有至染净因果</p>
<p style="text-align: left">
	　　述曰。因果不无可信此识。劝清辨等以生信也此中可说三性有无。略述掌珍清辨本意。分二见之是非。定双情之邪正。我真谛中亦非法无。但不可说为因为果。言语道断故。俗谛之中依他．圆成有故。遍计所执无故</p>
<p style="text-align: left">
	　　第三大文总结之</p>
<p style="text-align: left">
	　　论。彼心即是此第八识</p>
<p style="text-align: left">
	　　述曰。持种等心是此第八。即八证中第四种子证。及摄论第二熏习中。及安立本识第三中义</p>
<p style="text-align: left">
	　　论。又契经说至不应有故</p>
<p style="text-align: left">
	　　述曰。第二异熟心。别经等可知。然此中意破经部．萨婆多皆得。即八证中身受证故</p>
<p style="text-align: left">
	　　论。谓眼等识至非异熟心</p>
<p style="text-align: left">
	　　述曰。下文有四。一破计。二申义。三明身受。四立异熟心初有二。初总破。后别破此为二因立二比量诤异熟体六种转识中业所感者。非真异熟心。断已更续故。有时间断故。如彼电光．长养色等。若不别言业所感者。有一分相符过。彼善恶心说非异熟故。若不言真异熟心。即违自宗。自说亦是异熟生故或总非六识。不应是真异熟心。非一切时是业果故。如电光等或有间断。断已更续故。此因皆是总非六识。言此诸识中不应说有真异熟心故无相符过</p>
<p style="text-align: left">
	　　论。异熟不应至无斯事故</p>
<p style="text-align: left">
	　　述曰。彼说命根．五根等异熟者。必相续无间。一切时是业果故。断已不续。故知六识非是异熟心。非大乘中许眼根等是真异熟。彼宗说故</p>
<p style="text-align: left">
	　　此总非讫。下别破</p>
<p style="text-align: left">
	　　论。眼等六识至非真异熟</p>
<p style="text-align: left">
	　　述曰。破小乘言。汝六识中业所感者。非真异熟。非恒相续故。如声．风等故知前破但是总破又彼识中业所感者。是异熟所生。非恒续故。如自许声等大乘许是异熟生故此中更有断已更续因。皆准前作。此中文略</p>
<p style="text-align: left">
	　　论。定应许有至作有情依</p>
<p style="text-align: left">
	　　述曰。自下第二申归正义。定应许有真异熟心。一切时续者。酬牵引业。非满业者。有间断者是满业故。引果之识遍三界有。六识不遍。无色．无心定等。五识．及意无故无断者言恒故。变为身．器。以身．器恒有。必由心变故。然境不离心故。非身．器色法能作有情依。有情是假者。假者依此识而建立故。若无此识如死尸等。便不可立假者有情</p>
<p style="text-align: left">
	　　何须恒时变为身器</p>
<p style="text-align: left">
	　　论。身器离心理非有故</p>
<p style="text-align: left">
	　　述曰。身器离心理非有故。不可为有情依。此总对诸部。又无色界应无有情。以无色故如前已说故若尔命根．同分足为有情依。遍而无断可为真异熟。何须此识</p>
<p style="text-align: left">
	　　论。不相应法无实体故</p>
<p style="text-align: left">
	　　述曰。以其无故不可为依。此偏对萨婆多</p>
<p style="text-align: left">
	　　论。诸转识等非恒有故</p>
<p style="text-align: left">
	　　述曰。亦不可依。非恒有故。应无心位即非有情。无所依故。此偏对经部或总俱对</p>
<p style="text-align: left">
	　　论。若无此心至恒立有情</p>
<p style="text-align: left">
	　　述曰。若无第八谁变身器。复依何法恒立有情。有情之体以有心是。无心非故</p>
<p style="text-align: left">
	　　论。又在定中至身受生起</p>
<p style="text-align: left">
	　　述曰。第三明身受。若在定中或不在定。若有漏无漏定皆此摄尽。瑜伽等文有如理思．不如理思。彼或不思惟。或复推寻。即是此中有别思虑．无别思虑。谓在定．散皆有身受有别思虑无别思虑。别思虑者。意识别缘一深妙理或别事等时。无思虑者。或无心时等。在此有别思虑．无别思虑时。理有众多身受生起。在定等中有身受起。然无五识或别缘等。故在定等中意身等识不觉。唯第八识领受此境。此等位中损益身故。故名身受或从果为名。后时损益身故</p>
<p style="text-align: left">
	　　论。此若无者至或复劳损</p>
<p style="text-align: left">
	　　述曰。若在定等无身受者。不应出定等后时。身有顺故怡适。或复违境劳损。如坐禅师在定之中心别缘故。纵有劳损．怡适未知。后出定已方有损益．或适．或劳。由前定等中有损益境第八识取故。后时得有劳损于身等。举后果位显因定有。言身受者。身所受故。非谓受数。此即是境</p>
<p style="text-align: left">
	　　论。若不恒有至有此身受</p>
<p style="text-align: left">
	　　述曰。若无第八真异熟心定中领之。彼定出等位中。如何有此身受</p>
<p style="text-align: left">
	　　论。非佛起余至非佛有情故</p>
<p style="text-align: left">
	　　述曰。第四立异熟量云。非佛起余善心等位。必应现起真异熟心(宗也)。非佛有情故(因也)。如许起彼时(喻也)非佛者。谓菩萨．二乘．及异生等。此简佛者。佛起善心位无异熟心故起余者。余有二种。即是共许六识中异熟心余。即善无漏心位等。或是余无心位等。此简起异熟心。更立异熟心。便犯相符。无同喻故。在彼位中必应现起真异熟心此下二句是法。前二句是有法非佛有情故者。不言非佛但言有情。有不定过。或违自宗。佛亦示现为有情故。善．无心等时无异熟心故如许起彼时。如汝自许。或我许汝宗起彼六识中业所感心是真异熟。故得为喻。不尔便有所立不成。不许六识真异熟故。又不举此即无同喻。若以此宗第八为喻。彼说无故。无俱不成。起六识中异熟心是非佛有情。何故善心起时无异熟心。亦非佛有情故</p>
<p style="text-align: left">
	　　论。由是恒有至此第八识</p>
<p style="text-align: left">
	　　述曰。由此道理故。必恒有真异熟心。此总结也。即是解八证中身受文也。无此解者难解彼文</p>
<p style="text-align: left">
	　　自下第三</p>
<p style="text-align: left">
	　　论。又契经说至不应有故</p>
<p style="text-align: left">
	　　述曰。说趣生体。以经为证。通破一切有．经部等诸部。皆说得也</p>
<p style="text-align: left">
	　　论。谓要实有至正实趣生</p>
<p style="text-align: left">
	　　述曰。下文有三。一具义多少。二遮余非。三归本识。此即初也四义具故方名趣生一要实有。谓要有体。假法非趣生。趣生实有故。即业所感是实有故二要恒续。谓无间断法方趣生体。生此趣此生中。一期时须恒故。若有间断便非趣生故三要周遍。谓通三界九地。不可此趣生唯在一处界不在余处界。以趣生通三界诸地故。若是有漏有情皆趣生摄。若不遍者即非趣生故四要无杂。谓生此趣生方起此法名此趣生。若生此趣生可起余趣生法。则非趣生。应成多趣多生故具此四义是正是实趣生之体此言正实。简能趣法及中有等皆名趣生。诸经论中言烦恼等是趣生者。是假趣生。相似趣生。非是正实趣生之体。今言正实意在于此</p>
<p style="text-align: left">
	　　论。非异熟法至趣生法故</p>
<p style="text-align: left">
	　　述曰。下遮余非。四义遮也。即第一遮。此有二意一者总简。谓除第八识外。皆是非异熟法。非真异熟法故。此意在真前言正故。种类言之。住一趣一生。可起诸余趣生法故二别简。下简得善。别报心心法．及色．不相应行已。今此中虽复总言非异熟法。在下所简外。谓余加行善．及染污。余无记心．心法。长养等流色。皆可起余趣生法故第七识不在此中。非共有故。今简共有者故。即是四因中第四无杂因简。此从下向上解</p>
<p style="text-align: left">
	　　论。诸异熟色至全无彼故</p>
<p style="text-align: left">
	　　述曰。此第二遮。异熟色中有九处。除声．及法处。无色界中无异熟色故及五识中业所感者。即苦．乐．舍受相应报心异熟生者是不遍趣生。天趣．化生即无色界之中全无彼故。此举全处。于别别地亦无有故。鼻．舌色界无。余三识二禅以上无。诸色分别可知。此中不举分无处故。但约所无简别为论。此具四因中多少。即第三因简</p>
<p style="text-align: left">
	　　论。诸生得善至而不恒有</p>
<p style="text-align: left">
	　　述曰。即第三遮。此唯第六意识中者。五识虽亦无杂起者。无色全无。如前类遮。非此所说。及意中别报者。虽遍趣生起时无杂。而不恒有。有间断故。六位无故。或无漏心。异类心中。皆说无故。即第二恒因简然此虽复说不共因。亦说共因谓遍．无杂二。有体通上亦有故。此中不说。然此说所有者。影显前后皆有所具因故。类此应说。恐厌烦文故略影显</p>
<p style="text-align: left">
	　　论。不相应行至是实趣生</p>
<p style="text-align: left">
	　　述曰。即第四遮。此初因简。前数成故更无比量。然此四因。非但一一别简。共简非是业果。具四义者是业果故。是第七识非共有故。此中不简。然入第三恒中。以入地有转易故。入灭定等有间断故。非业果故。无性之人第七非业果也此下所简彼心所法亦在彼中。随所余生即属彼故。此中言王意并臣故</p>
<p style="text-align: left">
	　　论。唯异熟心至是正实趣生</p>
<p style="text-align: left">
	　　述曰。自下第三归本识也。于中又三。一归本识。二破他非。三简佛位。此即初也。如是所简余五蕴法。皆不可立正实趣生。又此业果。明知无为．无漏有为。皆非趣生体。唯异熟心及彼心所。体是实．是恒．是遍．是无杂。是正实趣生</p>
<p style="text-align: left">
	　　论。此心若无至应非趣生</p>
<p style="text-align: left">
	　　述曰。下破他非。设许别报心是趣生。既知除异熟无记心外无趣生体故。此心若无。生无色界起善等位。应非趣生。谓在彼界起善心性有覆心时。应非趣生。此时无报故。不同下界有报色故若此本难唯经部师。无不相应命根等故若破萨婆多。不许彼不相应已今为此难。于理不遮。故知设许别报法是趣生难。前已遮善等非趣生杂起故。一趣成多趣法。应是多趣身故。第一设许别报心是趣生讫</p>
<p style="text-align: left">
	　　论。设许趣生至便违正理</p>
<p style="text-align: left">
	　　述曰。次第二设许趣生摄一切有漏。即善等皆是。生无色界起无漏心。应非趣生。即是便违正理。有二乘圣者非趣生摄故。即摄论第三云生非想处起无所有处无漏心时。即应二趣皆应灭离等。但有设许一切有漏是趣生难。皆以前难应寻彼会。此通诸部。义准前释</p>
<p style="text-align: left">
	　　论。勿有前过至正实趣生</p>
<p style="text-align: left">
	　　述曰。勿有前说不具四义过。及有此识最后失故。唯异熟法是正实趣生。若有第八识一切时恒有。无此过难由。以异熟法为正实趣生故</p>
<p style="text-align: left">
	　　论。由是如来至无记法故</p>
<p style="text-align: left">
	　　述曰。下简佛位。佛非趣生摄。佛无报法故</p>
<p style="text-align: left">
	　　论。亦非界摄至已永断故</p>
<p style="text-align: left">
	　　述曰。四智俱善。亦非界摄。非有漏故。有漏是界义故。界是缚义故又彼何故非系缚者。世尊已舍苦．集二谛名世尊故。何故无苦．集。有漏诸戏论种已永断故。即有漏法名为戏论。无漏法名不系法故非同戏论。故正实趣生唯异熟心．心所</p>
<p style="text-align: left">
	　　论。正实趣生至此第八识</p>
<p style="text-align: left">
	　　述曰。世尊有处说为人趣。名化生者如下食中自当解释。皆是示现。非正实趣生。彼全无漏故。此是报法故。佛地论中亦同此解</p>
<p style="text-align: left">
	　　论。又契经说至不应有故</p>
<p style="text-align: left">
	　　述曰。自下第四引经证能执受。是八证中初执受证。然此稍广。初通破诸部能执心计</p>
<p style="text-align: left">
	　　论。谓五色根至能执受心</p>
<p style="text-align: left">
	　　述曰。下文有三。一显所执彰能执心。二明执心显唯第八。三破异计非能执受。此即初也五根在自身。非己相分他身五根。依处。除声。皆非执受。故对法执受九处除声。声非所执故问曰何以声非所执受以有间故。又声疎断。故非所执。然五十五等亦说是执受。以依执故。非生执受。如前已说唯现在世是有情故。可有执受。过．未非也。经部去．来无。萨婆多非过．未。此出所受。彼唯身根能生觉受。余根等同聚亦名执受。其身识转时名为执受。身识不转亦名执受。是彼类故。此等所执受法。定由有已能执受心持令不坏。经虽但言有色根身是有执受。自非能执。自若能执。应别有所执。既无别所执。而言有执受。故知有他能执受自也</p>
<p style="text-align: left">
	　　论。唯异熟心至无如是义</p>
<p style="text-align: left">
	　　述曰。下明执心显唯第八于中有二。一显八有七无。二简言滥。此初文也何心能执受。唯异熟心。谓第八识。先业所引体任运起。非现缘起。纵第七识亦现缘引。不能执受。即是八证执受五因中第一因。下自为量。不能烦述非善．染等。等取威仪等无记。彼是第二因。彼言六识善．恶可得故。不能执受一类。谓第八识一类异熟无记性摄。次第三因。彼言六识一类异熟无记性摄不可得故。不能执受能遍执受者。谓唯本识遍能执受五根等法。是第四因。彼言六识各别依故。不能遍执。此中第八佛色根证如下自解</p>
<p style="text-align: left">
	　　相续执受。谓第八识一切时执。非有执．不执。不执时即烂坏故。是第五因。彼言六识所依应成数数执受过失唯第八识具此五义。眼等七种转识皆非业引。不具五义故非能执</p>
<p style="text-align: left">
	　　论。此言意显至无执受故</p>
<p style="text-align: left">
	　　述曰。下简言滥。论中意言。显六转识皆无一类能遍相续自内能执有色根身。既六转识不能执受。即唯异熟第八能执。此言非显唯异熟心方能执受。勿诸佛色身亦无执受故。佛善第八亦能执故谓前二因但义差别。即一类摄尽。一类异熟无记。即双摄尽故今说三又前二因简本识．转识同异。后三因中明七转识不能遍执受内有根身。却明执内有漏色身唯异熟识。非显能执识唯异熟心。佛能执心为不定故</p>
<p style="text-align: left">
	　　论。然能执受至故作是说</p>
<p style="text-align: left">
	　　述曰。执有漏身唯异熟心。非善等心。虽佛善心亦能执受。执善无漏非有漏身。故作是说</p>
<p style="text-align: left">
	　　论。谓诸转识至如非择灭</p>
<p style="text-align: left">
	　　述曰。下破异计。初有五量总破识等非。后遮色等。初中有二。初破心。后例所谓诸转识。总破六识。皆不能执受有漏色身。即取下言以为宗法。现缘起故。如风声等。即对先说阿赖耶识。先业所引以能执受。又宗法中不言不能执有漏身者。设六转识无漏性者。亦不能执佛无漏身故。又下法中不能执受有漏色身。自乃具足。下皆准知。此第一因自下第二别破异性。彼转识中善．染性等。等取威仪等心。皆不能执受有漏色身。非业引故。如非择灭。自对前说非善染等。然无漏识不执有漏色身。故无过失。俱共许故</p>
<p style="text-align: left">
	　　论。异熟生者至有漏色身</p>
<p style="text-align: left">
	　　述曰。此对前说一类．能遍．相续三义比量彼转识中异熟生者。亦不能执有漏色身。自下三因皆破六识异熟心不能执受。非真异熟故。前已极成既有间断非真异熟。故得为因。前第三因。有间断是非一类故又非遍依故者。即各别依转。第四因是。即同摄论生不净章各别依也又不相续故。数执过失。是第五因。亦生不净中不坚住也喻云如电光等。上第八识五因次配。然旧作五因量别。勘瑜伽等抄。此等三喻。虽一即得遍于五因。论师欲生惠巧便故此别出喻。勘诸八证第一执受。不见此文但知虚读过</p>
<p style="text-align: left">
	　　论。诸心识言至如唯识言</p>
<p style="text-align: left">
	　　述曰。例破心所。上来如是异熟心言。诸转识言。亦摄心所。定相应故。如唯识言。彼亦不遣心所法故。由此一文。证知上下诸文皆尔。中以作法影初后故。上来通破诸部六识非能执受</p>
<p style="text-align: left">
	　　论。非诸色根至如<a>虚空</a>等</p>
<p style="text-align: left">
	　　述曰。自下别破经部．萨婆多色等执受。谓经部师计。有心色互持种子及能受熏。如前已破。今破色根亦不能执有漏色身。无所缘故。如虚空等。谓萨婆多心能执受。前已破讫。若谓命根．同分为能执受。今此亦非。不相应行虽举总名。意取命根．及众同分。余不计故</p>
<p style="text-align: left">
	　　或设遮余。并不能执有漏色身。无所缘故。如虚空等。此设许有体。不尔即应言无体性故。今正非无体。亦得以无所缘为因</p>
<p style="text-align: left">
	　　论。故应别有至此第八识</p>
<p style="text-align: left">
	　　述曰。余既不能执。故知别有阿赖耶识为能执受。无前过难</p>
<p style="text-align: left">
	　　论。又契经说至得相续住</p>
<p style="text-align: left">
	　　述曰。自下第五三法契经。文各有三。准上可解。此经有颂。谓寿．暖．及与识。三法舍身时。所舍身僵仆。如木无思觉此中更互依持之经。是长行文。与颂稍别此经意说。于有色界有寿．暖处有能持识。三法摄故。识如彼二亦应相续。故以为证</p>
<p style="text-align: left">
	　　论。若无此识至不应有故</p>
<p style="text-align: left">
	　　述曰。总以理成</p>
<p style="text-align: left">
	　　下自别解。第二正解有三。先非转识。次即赖耶。后难异执</p>
<p style="text-align: left">
	　　论。谓诸转识至持寿暖识</p>
<p style="text-align: left">
	　　述曰。此非转识。六种转识于五位有间断。于三性有转变。由斯义理无恒持用故。如声风等此中三量。因有三故。一有间。二有转。三无恒用。不可立为持寿．暖识。通破诸部。或彼设言转识有持用。而非恒持。即以此一为极成因。设言有细第六意识有恒持用。今以为法无恒持用。有间转故。如声风等。亦得为量</p>
<p style="text-align: left">
	　　论。唯异熟识至持寿暖识</p>
<p style="text-align: left">
	　　述曰。此即赖耶。取第八识立为持寿．暖识。无间转故。许有恒持用故。犹如寿．暖此喻有失。以寿．暖非能持识故。又识可持暖．寿二法。暖不持暖。寿不持寿故今可应言我第八识可能持暖。许无间转故。及恒持用故。如寿或能持寿。因如前。喻如暖又第八识可为能持。许寿．暖．识中三法摄故。如彼二法。论无此因。此因通故。然此论文义具为论。非要文具。故论文云持寿．暖识。以寿．暖为喻。或复成立第八识性有恒持用及无间转。前以许无间转因。后以许有恒持用因</p>
<p style="text-align: left">
	　　次以义逐</p>
<p style="text-align: left">
	　　论。经说三法至岂符正理</p>
<p style="text-align: left">
	　　述曰。后难异执。于中有三。一申难。二返质。三解征。此申难也经说三法更互依持。余二相续独识间断岂符正理。阙一不可名互依持。彼说六识故言间转。间者断。转者易量云。三法中识应一类相续。三法摄故。如寿．暖二又或应返质。寿．暖二法亦应间断。三法摄故。如彼许识此论主征</p>
<p style="text-align: left">
	　　论。虽说三法至独有间转</p>
<p style="text-align: left">
	　　述曰。此外返质。虽说三法互持。两家共许唯暖一种不遍三界。非寿与识亦如于暖。今者论主何不许识独有间断。例言三法更互依持。暖不遍三界。依持许三法。何妨其识独许间转</p>
<p style="text-align: left">
	　　论。此于前理至恒相持用</p>
<p style="text-align: left">
	　　述曰。下解征也。论主释言。此于我前理非为过难。经中说三法互相依者。谓若是处具有三法。即欲．色界无间转者。可恒相持。不尔便无恒相持用。谓有间转名不尔者。如六转识无恒持用。经言三法更互相依。非令无色亦有暖法</p>
<p style="text-align: left">
	　　论。前以此理至其理极成</p>
<p style="text-align: left">
	　　述曰。前者我言恒持用理。显三法中所说识言非诠转识。意目第八恒有用故。汝举暖不遍。岂坏我前理。我前所言识不遍者。可以暖为例。我以识无恒用。何得以暖为理彼救意言。识有间故无恒持用。暖无色无。亦应如识论主意解。具有三法处。可有恒持用。在欲．色界为难于汝。此则不可具三法处。唯识间转寿．暖不然。非于无色唯说暖无。便则例令具三法处。许识间转有恒持用。故我前说其理极成</p>
<p style="text-align: left">
	　　论。又三法中至定非无漏</p>
<p style="text-align: left">
	　　述曰。前不齐解。设复任汝识间转如暖。汝宗六识为此中识。应不通三性及与无漏。如寿与暖故。论				</div></div><hr><script charset='utf-8' src='../../js/footer.js'></script></body></html>