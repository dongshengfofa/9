<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修成唯识论述记 第十二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>成唯识论述记 第十二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>成唯识论述记 第十二卷</strong></p>
<p style="text-align: left">
	　　<a>沙门</a>基撰</p>
<p style="text-align: left">
	　　论。如是已说至其相云何</p>
<p style="text-align: left">
	　　述曰。别解六位诸心所中辨三门讫。此当第四。初结前问后。如文可知</p>
<p style="text-align: left">
	　　次举颂等</p>
<p style="text-align: left">
	　　论。颂曰至痴慢疑恶见</p>
<p style="text-align: left">
	　　述曰。百法等说痴居慢后。显通利．钝。遍上下故。此明不善根故在慢上</p>
<p style="text-align: left">
	　　下长行释。释中有三。第一辨烦恼得名。解颂上二字。第二出体．业释颂谓以下文。第三诸门广辨明此六义</p>
<p style="text-align: left">
	　　论。曰至得烦恼名</p>
<p style="text-align: left">
	　　述曰。此释总名。谓贪等六是随烦恼之根本故。虽复亦得名随烦恼而根本摄。非唯等流性。得烦恼名不名随烦恼。杂集第七说。诸烦恼皆随烦恼。有随烦恼而非烦恼。由此即显根本名烦恼。亦得名随。亦随他生故。忿等但名随不名烦恼。非根本故</p>
<p style="text-align: left">
	　　论。云何为贪至生苦为业</p>
<p style="text-align: left">
	　　述曰。自下第二门也。释六为六。于中各二。初出体．业。后逐难辨云何等者。双问体．业于有有具等。即皆双答。然有难处论覆成之于有者。谓后有。即唯异熟三有果也有具者。即中有。并烦恼业。及器世等。三有具故或无漏法。论下文说与见等俱缘无漏起。缘生贪者皆名有具。萨婆多师缘无漏。贪是善法欲。今大乘说。爱佛贪灭皆染污收。与见俱生缘无漏起故。无漏法能资长有亦名有具。五十八等不说此贪缘无漏者。下文自会</p>
<p style="text-align: left">
	　　论。谓由爱力取蕴生故</p>
<p style="text-align: left">
	　　述曰。若发业。若润生。皆令取蕴生。非谓唯润惑。上二界中。由爱静虑等故。彼诸烦恼因此增长亦取蕴生。大论第八．五十五．及五十八．显扬．<a>五蕴</a>．对法皆广说贪相。然大论第八同此</p>
<p style="text-align: left">
	　　论。云何为嗔至所依为业</p>
<p style="text-align: left">
	　　述曰。于苦苦具者。苦即三苦。皆生于嗔。增唯苦受。乐受乖离嗔亦依之生故。苦具者。一切有漏。及无漏法但能生苦者。皆是苦具。依之嗔生问有漏顺苦法。可名为苦具。无漏不顺苦。如何名苦具答随顺苦具。无漏即非。缘生于苦。无漏亦是。故邪见等谤无漏无。招恶趣苦。又五十八迷灭道谛。嗔亦亲憎嫉灭．道故。亦说无漏为苦具也。对法等论但言苦具。不知是何。惑者云之唯有漏法。此不然矣大论第八同也。五十八云。有四。谓他见．有情．于所爱不<a>饶益</a>。于非爱作饶益。上但缘取生。然彼尚局据重处语。显扬亦说但缘有情。据业道重语。非于余无嗔</p>
<p style="text-align: left">
	　　论。谓嗔必令至不善性故</p>
<p style="text-align: left">
	　　述曰。嗔必起业不善性摄。发恶业者必不善故。<a>意识</a>为转。五识为随转。如大论第一说不安者。不安静也。对法云心怀憎恚多住苦故。此嗔与恶行．不安为所依也</p>
<p style="text-align: left">
	　　论。云何为痴至所依为业</p>
<p style="text-align: left">
	　　述曰。于理事者。谓独头无明迷理。相应等亦迷事也</p>
<p style="text-align: left">
	　　论。谓由无明至杂染法故</p>
<p style="text-align: left">
	　　述曰。此释前业。谓由无明于谛等犹豫。邪见拨无。后余贪等次第生起。造诸恶业。乃复招后生诸杂染也。此中所谓见道无明生起次第。然<a>修道</a>者不必起疑及邪定故。谓由无明起贪等故。造人．天业招后生染。然对法中。以邪见者无明增故。说邪定为先后方有疑。然生次第此文为正。五十八云。有四种愚。乃至相应．不共。然第五卷第七识中已分别讫。此略不说。然诸论贪．嗔之后即次说慢。此中但以不善根同次说无明。瑜伽第五十八。及第八。皆见为首。以利惑故。复七种无知等相摄。如大论第九。缘起经等说</p>
<p style="text-align: left">
	　　论。云何为慢至生苦为业</p>
<p style="text-align: left">
	　　述曰。能障不慢。不慢者何。如善中说</p>
<p style="text-align: left">
	　　论。谓若有慢至受诸苦故</p>
<p style="text-align: left">
	　　述曰。于胜德法。及有德者。心不谦下故受众苦。显令厌舍勿复轮回。然对法中但由有我故心高举。此中所谓我见相应。及等流生。或远从根本说</p>
<p style="text-align: left">
	　　论。此慢差别至我德处生</p>
<p style="text-align: left">
	　　述曰。有七．九种。不过于五法上生。谓上中下三品。及我。并胜德处生。此义云何。如五蕴论说谓七慢中。于下品及中品起第一慢。谓于劣计己胜。于等计己等。于中品于上品起过慢。谓于等计己胜。于胜计己等。于上品起慢过慢。谓于胜计己胜。于我蕴起我慢。自恃高举。于未证胜德。起增上慢。虽得少分。于所未得谓己已得。于上品起卑慢。谓他多分胜己。谓己少分不及。己于无德。谓己有德起邪慢。此邪慢者全无谓有。其增上慢己得少胜。谓多<a>殊胜</a>。此即二别也。然于三品起四。灭起一。于德起二。于五处起七慢也九慢者。大乘中不见文。显扬第一云。如经说三慢类。我胜。我等。我劣慢类。婆沙等第一百九十九。及俱舍第十九说有九慢。前三为三。有胜．有等．有劣为三。无胜．无等．无劣为三。过慢．慢．卑慢如次初三。卑慢．慢．过慢如次中三。慢．过慢．卑慢如次后三。依本论及品类足两说大广。然九依我见后生。三品处起。此与诸见相应无失</p>
<p style="text-align: left">
	　　论。一切皆通至起亦无失</p>
<p style="text-align: left">
	　　述曰。彼小乘中通见．修断。圣有而不行。无修道我慢故。今大乘修道既得有我慢。是故圣者<a>现行</a>。显扬。及八十八等。云七慢或俱生或分别。故知九慢修起无失五十八稍广作差别说</p>
<p style="text-align: left">
	　　论。云何为疑至善不生故</p>
<p style="text-align: left">
	　　述曰。此中说疑迷于谛理犹豫。五十八中依五相别。谓他世．作用．因果．谛．宝。此中言谛亦摄彼尽。如理应思。即缘理．事俱是疑也。然疑杌为人。非此疑惑。或异熟心等</p>
<p style="text-align: left">
	　　论。有义此疑至说为疑故</p>
<p style="text-align: left">
	　　述曰。疑以慧为体。何以故。大论五十八说犹豫简择说为疑也。大论第八异觉为体。觉即是慧。决断名慧。然简择犹豫异。决断觉说为疑故。此以文证</p>
<p style="text-align: left">
	　　又训释中</p>
<p style="text-align: left">
	　　论。毗助末底至义无异故</p>
<p style="text-align: left">
	　　述曰。所谓末底是慧异名。与般若无别体。于慧上加毗字助之。毗是种种义。即种种慧也。大论言异慧疑。异者是种种义。故知疑体即慧。以末底．般若俱慧异名。以毗助之。岂别有体。此是大乘异师。非是别部</p>
<p style="text-align: left">
	　　论。有义此疑至非即慧故</p>
<p style="text-align: left">
	　　述曰。别有自体。然说犹豫．简择者。由同时疑。或异时疑令慧不决。故非是慧</p>
<p style="text-align: left">
	　　论。瑜伽论说至别有性故</p>
<p style="text-align: left">
	　　述曰。五十五说六烦恼中。见是世俗有。又彼自释言即慧分故。余五实有。彼亦自释别有性故。故知疑体非即是慧。若即慧者。应同五见说世俗有。应立量云。疑体非即慧。六烦恼中不说世俗有故如贪等四</p>
<p style="text-align: left">
	　　论。毗助末底至智应为识</p>
<p style="text-align: left">
	　　述曰。训释辞中。汝以末底是慧毗助之故说慧体为疑。亦应若南是智。毗助之故说智为识。毗是种种义。由助智故变名为识。体非即智。何以助末底疑体即慧。又如职吉蹉是治疗义。毗职吉蹉是疑义。岂以毗言助之。疑体即治疗</p>
<p style="text-align: left">
	　　论。界由助力至非慧为体</p>
<p style="text-align: left">
	　　述曰。又且末底等是字界。界是性义。由毗字是缘。缘助界力义便转变。何为缘助界已体尚是旧。故此疑非即慧。此师说疑。与显扬对法同也</p>
<p style="text-align: left">
	　　论。云何恶见至招苦为业</p>
<p style="text-align: left">
	　　述曰。文中有二。初总。次别。若善．恶相翻。恶唯不善。若毁责名恶。恶通有覆。今此五见名为恶者。毁訾名故。于诸谛理颠倒推度者。即唯迷理。虽缘有亲疎。迷理义等故</p>
<p style="text-align: left">
	　　论。谓恶见者多受苦故</p>
<p style="text-align: left">
	　　述曰。此释前业。谓于欲界。唯除俱生。发招苦处业。是分别惑故。故恶见者多生于苦</p>
<p style="text-align: left">
	　　此乃总释。然别说者</p>
<p style="text-align: left">
	　　论。此见行相差别有五</p>
<p style="text-align: left">
	　　述曰。此总标举</p>
<p style="text-align: left">
	　　论。一萨迦耶见至所依为业</p>
<p style="text-align: left">
	　　述曰。下别释有四。合二取故。梵云萨迦耶达利瑟致。经部师云。萨是伪义。迦耶是身。达利瑟致是见。身是聚义。即聚集假。应言缘聚身起见。名伪身见。佛遮当来萨婆多等执为有身见者故。说萨伪言。虽一萨言亦目于有。然今说是思诞提底萨义。故萨言表伪萨婆多云。萨是有义。迦耶等如前。虽是聚身而是实有。身者自体之异名。应言自体见。佛遮当来经部师等说为伪身见者故。说萨有言。虽一萨言亦目于伪。今者应言阿悉提底萨义故。萨言表有大乘应言僧吃烂底萨。便成移转。由此萨迦耶见大少别说。萨婆多名有身见。经部名虚伪身见。今大乘意。心上所现似我之相。体非实有是假法故也。又体非全无。依他起性成所缘缘故。既非实有。亦非虚伪。唯是依他移转之法。我之所依。又依所执可言虚伪。依所变相可言为有。非如余宗定实定伪。故名移转。此兼我所。不唯我见。或总缘蕴。或别缘蕴。分别．俱生或许总．别缘。如显扬第一说。然俱生中如第七识唯计心为我。故虽不如分别起者简择别缘蕴。亦任运别缘故。然以此我见为所依本。诸见得生。故名一切见趣所依。趣者况也。或所归处也</p>
<p style="text-align: left">
	　　论。此见差别至分别起摄</p>
<p style="text-align: left">
	　　述曰。谓二十句者。对法第一云。谓如计色是我。我有色。色属我。我在色中。一蕴有四。五蕴二十句也。即二十句中五是我见。十五是我所见。何以五我见。十五我所者。以相应我所。随遂我所。不离我所故。十五种是我所也。如对法第一自有问答广解。分别行缘蕴。不分别所起处。故有二十句。分别行缘蕴。行谓行相。是我．我所之行相也。所者我所。如但于色蕴分别其我．我所行相。不分别此所说我所之所起处。我所必依我见后起。此于色蕴所说三所不分别言此之我所依计何蕴为我此从彼起。但总分别我．我所行问亦不分别计色之我。是何我所之所从起。何但说言不分别所答我为根本。不从他起。言色是我。已分别讫。不是不分别其所起处。我所必依我见后起故不．同也其六十二见等准此应知六十五者。婆沙杂蕴第一世第一品末第十卷。约蕴约界．处等分别。此言等者。等处。等界也。谓如以色为我。于余四蕴各有三所。谓是我璎珞。我僮仆。我器。即有十二。色为一我。即总十三也。如是五蕴有六十我所。五我见也。此皆分别行缘蕴。亦分别所起处。又此是分别所起。非是俱生。俱生之我不别计故。以何为证。五十八说。二十句萨迦耶见皆见苦断。唯依分别不依俱生。六十五见虽无正文。准二十句亦唯分别。此皆作意分别行。缘蕴等方始生故。然总缘蕴为我。亦通分别者。如显扬说。此依一切异生为论。非依一人有此诸见</p>
<p style="text-align: left">
	　　论。二边执见至出离为业</p>
<p style="text-align: left">
	　　述曰。谓由于前我见执我已。随此我见后执为断．常。谓缘前所缘为境。障非断．常说有因果。处中行道谛。及出离灭谛。然此是总</p>
<p style="text-align: left">
	　　论。此见差别至分别起摄</p>
<p style="text-align: left">
	　　述曰。此下别说。然此边见摄六十二见中四十七见。谓四遍常。乃至无想。及非有想非无想论此见俱非已来四十见。是常见。七断灭论是断见。皆意缘我有常断故。言等者等取十四不可记事中。四常等中常等是常见。无常等是断见除边等四。彼是邪见如来死后四中亦有等是常。非有等是断。命与身一等。是我见又遍常一分常等。有缘他界为断等。是他界缘中广说此六十二见唯分别起。五十八说故。彼文又说。缘梵王常是邪见。非我见后生。今此我见后生是边见摄。又此边见。此论下文除总缘蕴余非他界缘。设从我见后生。如何缘梵王常等是边见。边见根本亦分别我见。如何别缘我见。亦缘他界生。如下他界缘中。及别抄等会。应审推度六十二见。如梵网六十二见经．长阿含第十四梵动品．婆沙第一百九十九．二百卷．瑜伽第六．第七．第八．第五十八．第八十七等广解。今言见趣者。趣谓意趣。或是所趣。或谓趣况言前际者。此依过去起分别见名为前际。依未来起分别见名为后际。若依现在起分别见此即不定。或名前际。未来前故。未来因故。或名后际。过去后故。过去果故四遍常论者。一由能忆二十成坏劫。彼便执我．<a>世间</a>俱常。由隐显故。二由能忆四十成坏劫。彼便执我．世间俱常。三由能忆八十成坏劫。便执为常。四由天眼见诸有情死时生时诸蕴相续。彼便执我．世间俱常。四中前三由依静虑起。宿住通有上中下。第四由依天眼所见。此见道断。即有见道常见亦他界缘。缘<a>三界</a>法并是常故。然依定后起。可通上界系。虽三界合缘。仍随所应界地所系。以独影故唯从见说四一分常论。一从梵天没来生此间。得宿住通作如是执。我等皆是梵王所化。梵王是常。我等无常。二闻梵王有如是见等。大种常。心无常。或翻此说。同彼忍者或住梵世。乃至或是展转闻如是道理。我以梵王为量。信其所言。是故世间一分<a>常住</a>三有先从戏忘天没来生此间。得通起执。在彼诸天不极戏等。在彼常住。我等无常四有从意愤天没。乃至如前。此天住处文如前已说此四由执大梵．大种或心戏忘．愤恚四事而起。此之八见依前际起。以<a>色界</a>之我缘自地为我。或以下界我见计梵王为他我故。计一分常常见所摄。不尔应非边见所摄。但不得缘他地诸法为其自我。他我计故。其全常等理不相违设自身我亦在中故。如何全常一个边见缘上下生。一分常者是常见。无常者是何见此虽非断。然坚执发。亦是染污。非五见摄。但是染惠又解邪见所摄。此不同于不可记事是断见摄。彼言无常意说断故。前解为胜。不说一分通邪见故及计后际有想十六者。初四见依三见立。一命者即身。二命者异身。三此总是我。遍满无二。无异无缺依第一见立第一我。有色死后有想。以执色为我故名我有色。取诸法想说名有想。在欲界全．色界一分。除无想天。许无色界亦有色者。此亦在彼前三无色。此有想故。不在后一依第二见。故立第二我。无色死后有想。执无色蕴为我等。其释名等如论应知。此在欲界．乃至无所有处。除无想天。依第三见立第三我。亦有色我亦无色。死后有想。执五蕴为我。乃至广说。在欲界全乃至广说第四我非有色非无色。死后有想。即遮第三。无别依见。如是四种或依寻伺。或依等至。皆容得起次四见一执我有边死后有想。若执色为我。体有分限。或在身中。如指节量等。乃至广说。非色为我。亦有分限。所依所缘有分限故。此在欲界全。色界一分。无色有色等如前说二执我无边死后有想。若执色为我。遍一切处。此所不知皆谓为有非其所见。能知无边。三千界等有分限故。下准此解。以其智虑不知边际名为无边。非远知也。余如前说三执我亦有边。亦无边。死后有想。瑜伽第六云。执我随身或舒或卷其量不定。身无量等。我亦无量等。余义准上四执我非有边非无边。即遮第三。此四依寻伺。等至皆起次四依想异。一我有一想。二我有种种想。三我有小想。四我有无量想次四依受一我纯有乐死后有想。二我纯有苦死后有想。三我纯有苦有乐死后有想。四我纯无苦无乐死后有想。一想者在前三无色。种种想在欲色界除无想天。少想者执少色为我等。想为我所等。我与彼合名为小想。在欲．色界除无想天。无色界如前说。无量想者。执无量色为我等。想为我所等如前说。乃至广如彼论如是四种寻伺．等至皆容得起。纯有乐有想者。在前三静虑乃至广说。纯有苦有想者。在<a>地狱</a>中。有苦有乐有想者。在畜生．鬼界．人．及欲天。无苦无乐有想者。在第四定以上。寻伺．等至皆容得起无想八论者。有色等四。有边等四。有色等四者。一我有色死后无想。执色为我得无想定。见他得定生彼作如是计等。二我无色死后无想。执命根为我得无想定等。乃至广说。三执我亦有色亦无色死后无想。执色．命根为我。于此二中起一我想。乃至广说。四执我非有色非无色死后无想。即遮第三无别有物。等至．寻伺皆容有起有边等四者。一执我有边死后无想。执色为我。其量狭少等。得无想定等。乃至广说。二执我无边死后无想。执色为我。遍一切处等。乃至广说。三执我亦有边亦无边死后无想。执色为我。或卷或舒。乃至广说。四执我非有边非无边死后无想。遮第三说。等至．寻伺皆容得起俱非有八者。有色等四。有边等四。一执我有色死后非有想非无想。执色为我见诸有情入非想非非想定想不明了。作如是执。唯寻．伺非得定。乃至广说。二执我无色死后如前。执无色蕴为我等。入非想非非想定不明了故。作如是执。乃至广说。非等至唯寻．伺起。三执我亦有色亦无色死后如前。执色．无色为我。见诸有情想不明了。作如是执。唯寻．伺者乃至广说。四执我非有色非无色为我死后如前。遮第三是有边等四者。一执我有边死后非有想非无想。乃至第四执我非有边非无边死后非有想非无想。如是一切皆执无色为我。已得非想非非想处定。容有此执。一由彼定时分促故。以一一蕴为所缘执我有边。二由彼定时分长故。总以四蕴为所缘执我无边。三由彼定时分或短或长。或一一蕴或总为我故成第三句。第四即遮说故。以上常见摄七断灭论者。一我有色。粗四大种所造为性。死后断灭毕竟无有。见身死后有而无故。若自若他之我。皆以粗大种所造死后断灭。现在此身亦得。后生他身亦得。后皆准此。二我欲界天死后断灭。三我色界天死后断灭。四我空无边处死后断灭。五我识处死后断灭。六我无所有处死后断灭。七我非想非非想处死后断灭。此中后四执彼彼地为<a>生死</a>顶。故有想已下见皆依死后故名后际问何故不说色界别地。乃说欲界为二。无色为四耶答据实而言。依一一地处。各有断灭论。然彼本计无色。无形修定加行难可得成。彼定若起必是加行。以更不见有上地法乃别计断灭。色界有形加行易起。可见后地法。不别计为断灭。但约总界说为断灭。其实地地皆有。欲界之中。人．天趣异。故别别开。论实处处皆别起断。若广分别如毗婆沙。其等等十四不可记事中无常断见。如前已说</p>
<p style="text-align: left">
	　　论。三邪见至名义遍故</p>
<p style="text-align: left">
	　　述曰。谤因者。谓对法云。谓无施与。无爱乐。无祠祀。无妙行。无恶行等。谤果者。谓无妙行．及恶行业所招异熟。谤作用者。无此世间。无彼世间无母．无父．无化生有情等。谤实事者。谓无世间真阿<a>罗汉</a>等。及四见外余邪分别。即对法说言。谓余一切分别倒见。五十八说。此有二种。一增益。谓余四见。二损减。此谤因等名损减。故对法云。一多分是损减见。即有边等是增益见。即无因论等是损减等。谤因果等。对法第一．瑜伽第八．五十八并相违。如别抄会。然此见宽如增上缘。余所不摄皆此摄故。一者名宽不正名邪。一切不<a>正见</a>皆此所摄。二者义遍诸邪解者皆入此摄</p>
<p style="text-align: left">
	　　论。此见差别至不死矫乱</p>
<p style="text-align: left">
	　　述曰。二无因者。一从无想天没来生此间得宿住通。不能忆彼出心已前所有诸位。便执诸法本因无而起。诸法如我亦应一切本无而生。便执我及世间无因而起。二由寻伺不忆前身作如是执。无因而起乃至广说。如是二见由无想天。虚忘寻伺二事而起问此中何故但说二无因。亦有不知欲界。乃至第四定以前多身。应计无因故答据实亦有地地不知因所从起执无因者。但宿住通无想没显但说其一。又约一生却寻无想出心已前。微细位难见故。彼计无因。余地前生因粗易见故。不计无因。四有边者。一由一向能忆下至无间地狱上至第四静虑天。执我于中悉皆遍满。便作是念。过此有我我应能见。故知有边二由一向能忆傍无边执我遍满故执无边三由能忆下上如初近远傍如第二不得边际。于上下起有边想于傍起无边想。四由能忆坏劫分位。便生非有边非无边想。诸器世间无所得故。此四皆忆成坏劫故。得说前际四不死矫乱者。不死谓天。以天长寿外道执为常住不死。由答不死天无乱问故得生彼天。今毁之言名为矫乱一念我不知善不善等。有余问我不得定答。我若定答。勿他鉴我无知因即轻笑。我于天秘密义不应皆说等二行谄曲者作是思惟。非我净天一切隐密皆许记别。谓自所证及修净道故作如前语三怀恐怖而无记别。勿我昧劣为他所知。由是因缘不得<a>解脱</a>。以此为失而自安处。怀恐怖故。如前广说四有愚戆专修止行不能矫言。但作是思。诸有问我我当返诰。随彼所问我当一切随言无减而印顺之。此待未来亦名前际。然于现转。又四皆缘先所闻教。皆前际摄。此四第一依怖无知。二行谄曲。三怀恐怖。四为愚戆而起</p>
<p style="text-align: left">
	　　论。及计后际五现<a>涅槃</a></p>
<p style="text-align: left">
	　　述曰。一见现在受若人．天五欲乐。便谓涅槃。二厌五欲现住初定以为涅槃。引在身中名为得乐。见他现在住定亦尔。下皆准知。三厌欲．寻．伺故。现住第二定以为涅槃。四厌诸欲寻伺．喜故。现住第三定以为涅槃。五厌诸欲乃至入出息。现住第四定以为般涅待过去故名为后际。又此执我现既有乐。后亦有乐故后际摄。现乐为先执后乐故。总名现法。然于无色不计涅槃者。以乐怡悦轻微不及色界故。此中且据地全作法。据实无色及欲天等处。各有计为涅槃者。前之断灭人．天别开。今此涅槃人．天合者。彼依我后别起断故。此总计涅槃故合之也。此等皆不依我见起故邪见摄</p>
<p style="text-align: left">
	　　论。或计<a>自在</a>至常恒不易</p>
<p style="text-align: left">
	　　述曰。自在者自在天也</p>
<p style="text-align: left">
	　　世主即是大自在天。为世间主释谓帝释梵谓梵王余物类者。谓自性等。此未得定。及已得定。不计彼为我。但计彼为常。故皆是邪见。不缘我有断．常故问无不得彼定别计彼为我。世间不计他地为我故。若设许得彼定得起上惑。此我见缘彼为我。我身在此未有色界法。计何为我。若缘欲界身计有我。亦是我见缘他地起然有义者。谓色界我见总缘现身为我。即通有色界法。此我见是总缘故得缘他地。若别计一色等为我。即无他地缘。下论说然。此义应思。此计自在等如五十八。是计苦谛下邪见</p>
<p style="text-align: left">
	　　论。或计自在等至诸邪解脱</p>
<p style="text-align: left">
	　　述曰。即一切物因。集谛邪见。然不计为胜。设计为胜。然非见．戒及彼眷属。故是邪见摄。非戒取摄。计诸邪解脱。是灭谛下邪见。虽非胜计胜。然非见．戒眷属。又不计能得净故。非见．戒取</p>
<p style="text-align: left">
	　　论。或有忘执至皆耶见摄</p>
<p style="text-align: left">
	　　述曰。计非道为。是道谛下邪见。虽非胜计胜。以非戒眷属非戒取。又不计为胜故非戒取。至下当知诸如是等者。谓等取十四不可记中有边等四。是此中摄故。然六十二见。准五十八文。若边见中摄唯苦谛断。缘苦谛为我增长。边见随我断故。邪见中摄彼自说。二无因唯集谛。五现法涅槃唯灭谛。迷有漏因迷涅槃果故。边无边等四。是苦．灭二谛下。迷有漏．无漏果生故。不死矫乱通<a>四谛</a>下断。问答四谛。及迷四谛故。既无边见中摄者苦谛断文。但准二十句见见苦谛断。即六十二中所随我见亦尔。八十八云二十句见为依。发六十二见等故</p>
<p style="text-align: left">
	　　论。四见取至所依为业</p>
<p style="text-align: left">
	　　述曰。此于诸见即余一切恶见。及此所依五蕴执为最胜。能得涅槃清净法是见取。由此各各互执为胜诸见等故。一切外道斗诤因斯而起。若执非见及眷属外余法为胜。得涅槃。或但执为胜非见取。大论第五十八初文。及迷四谛合与此同说。如小乘俱舍等。应言见等取。但执非胜为胜。皆见取故。此则不然。无前后别计。然于一聚见及眷属方是此故。以所缘中见最胜故。言等亦得。至下当知</p>
<p style="text-align: left">
	　　论。<a>五戒</a>禁取至所依为业</p>
<p style="text-align: left">
	　　述曰。谓依诸见所<a>受戒</a>。说此戒为胜。顺诸见戒。及戒所依五蕴眷属执。为胜及能得涅槃净名戒取。戒即是禁。戒性．遮别。由此戒一切外道。受持拔发等无利勤苦故。除戒及眷属外执余一切法胜。及能为因得清净。戒虽不执胜。但言能为因。并非戒取摄。亦大论五十八卷上下五处文同此说故</p>
<p style="text-align: left">
	　　问如对法第一．大论第八二文显扬第一五蕴等。皆云见取执为最胜。不言能得净。戒取名得净不言是胜。与小乘等同。何故此中乃言见执见眷属为最胜能净。戒执戒眷属为胜能得净</p>
<p style="text-align: left">
	　　论。然有处说至或随转门</p>
<p style="text-align: left">
	　　述曰。此有二解。一影略说。谓见取中说执为胜。明戒取中亦执为胜。于戒取中执为能净。明见取中亦执为能净。欲令学者智见生故。影略说也。若不尔者。五十八说执见及所依蕴。为能得清净解脱名见取。亦戒取亦然。及彼解迷四谛中皆有此说。故知影说又彼多文非为尽理。随小乘相说</p>
<p style="text-align: left">
	　　论。不尔如何至非二取摄</p>
<p style="text-align: left">
	　　述曰。若非影说及随转者。即五十八迷四谛中。如灭谛下。非灭计灭。非胜计胜。故应是见取。迷道谛中。非道计道。亦得净故应名戒取。彼非因计因。亦是邪见。如前邪见中说。既是邪见。明不执见．戒等故。及虽计胜不计为能得净。及虽计能得不计为胜。故非见戒．取。此大小二乘别也。若尔何故大论第八。三种四倒见倒中云。非净计净是见取。非乐计乐是戒取今释之言。彼亦计诸见．眷属．不净。为净及能得净故名见取。然文但明是见取故。略不言诸见。及眷属能得净。但言非净计净故。戒取亦然。谓计戒所受拔发等苦。为乐．胜．能得净是戒取。略不言戒．及眷属．能得净。但言计苦为乐也。若非见．眷属。非净为净。及非戒．眷属。非乐为乐。即非见戒取但是邪见也。如非道计道等</p>
<p style="text-align: left">
	　　诸门分别中。大以十二门分别。若细者即十五门</p>
<p style="text-align: left">
	　　论。如是总别至俱得生故</p>
<p style="text-align: left">
	　　述曰。此初门中有二。初正分别。后异解释。此等初也。若总若别但有十种。一俱生分别。谓贪等六者。钝四。利二。通分别．俱生。除疑．三见。任运起故是俱生。思察生故是分别。显扬第一．及大论第八。皆云此六通俱生分别故</p>
<p style="text-align: left">
	　　论。疑后三见至方得生故</p>
<p style="text-align: left">
	　　述曰。疑一．及邪见．见取．戒取四法唯分别起。诸论共同。要由恶友．及邪教．自分别三缘生故。总聚而望更无异说</p>
<p style="text-align: left">
	　　论。边执见中至方引生故</p>
<p style="text-align: left">
	　　述曰。下异解释。初义有三。一标宗。二引教。三举事。此初也。俱生唯有断见。以常见相粗故。何谓相粗。要恶友．邪教．及自分别生故</p>
<p style="text-align: left">
	　　谓要不达后有不无方起我断。既得现观知生多少。何故乃执我断非常</p>
<p style="text-align: left">
	　　论。瑜伽等说至何所在耶</p>
<p style="text-align: left">
	　　述曰。此引教也。如瑜伽第八十八．杂集第三．及第七说。唯有断见。故论言等。观我为断知身后无。准此唯言修道断见。不见修道常见相故</p>
<p style="text-align: left">
	　　论。故禽兽等至而起惊怖</p>
<p style="text-align: left">
	　　述曰。此以世事释成前义</p>
<p style="text-align: left">
	　　论。有义彼论至亦通常见</p>
<p style="text-align: left">
	　　述曰。下文有三。一会前标举。二引事。三类教。此初也。修道俱生亦有常见。瑜伽等依粗相说故。何谓粗相。谓得现观者入<a>无我</a>观。已知分别我已断讫。出观之时便生恐怖。今者我我何所在耶。即初我者俱生我也。又言我者分别我也。修道我义言我分别我何所在耶。依此初出观时。缘涅槃起恐怖断见。非修道中说无常见</p>
<p style="text-align: left">
	　　此如何等</p>
<p style="text-align: left">
	　　论。谓禽兽等至长时资生</p>
<p style="text-align: left">
	　　述曰。引事也。如禽兽等以执常存故。炽然造及集长时窟穴资具。集长时饮食资具。如恐我断定有俱生。此以事证</p>
<p style="text-align: left">
	　　以教成者</p>
<p style="text-align: left">
	　　论。故显扬等至或分别起</p>
<p style="text-align: left">
	　　述曰。类教也。显扬第一。大论第八说故。于五蕴计常．断。通俱生．分别。不简俱生无常见故。释现观者。观先所断我无之时。但有断见故唯说断。非预流等许无常见若尔前师如何释后所引文此依总语。非许常见亦通俱生。通俱生常见有何相状。如禽兽造．集。但为有我非为计常。常必由邪分别等故。然此二说。初则文全理阙。后有文显理全。俱生常见有相状故。俱取无失</p>
<p style="text-align: left">
	　　论。此十烦恼谁几相应</p>
<p style="text-align: left">
	　　述曰。此下第二自类相应。此问起已</p>
<p style="text-align: left">
	　　论。贪与嗔疑定不俱起</p>
<p style="text-align: left">
	　　述曰。答文有六。一贪。二嗔。三慢。四疑。五见。六痴为首。此初也。对法第六．大论五十五．五十八三说文同</p>
<p style="text-align: left">
	　　问何以贪．嗔不得俱起</p>
<p style="text-align: left">
	　　论。爱憎二境必不同故</p>
<p style="text-align: left">
	　　述曰。染．憎不俱。境既不同。行相亦别。以相违故若尔贪俱忧．苦相返。嗔俱乐．喜为例亦尔。何得相应。爱．迫二境得俱起故。行相不违故无此失。如下当知</p>
<p style="text-align: left">
	　　论。于境不决无染着故</p>
<p style="text-align: left">
	　　述曰。此释爱．疑不得俱起。爱境必决。疑必不定。故贪．疑不俱</p>
<p style="text-align: left">
	　　上说不俱。下说俱者</p>
<p style="text-align: left">
	　　论。贪与慢见或得相应</p>
<p style="text-align: left">
	　　述曰。见即五见。如对法第五．瑜伽五十五。贪与慢同。彼五十八不得与慢相应</p>
<p style="text-align: left">
	　　论。所爱所陵至说得相应</p>
<p style="text-align: left">
	　　述曰。此解彼云。谓若于他起爱染者。必不陵彼。以境非同行相亦别。故不俱起。然缘己身起爱名所染。与所恃之我慢等境可一故。对法等说得相应。前约行相粗者。此约行相细者。如前第四卷第七识中已多门解</p>
<p style="text-align: left">
	　　论。于五见境至相应无失</p>
<p style="text-align: left">
	　　述曰。爱．见二种有时可同。皆可爱故。相应无失。诸论共同。无相违处。此中论言说者有二义。一约此论。自道理可得说与彼相应义。二解说者谓余瑜伽等约此理故说与俱起。又此言得相应。非谓一切恒相应。有时俱起故。然此中一行法。以第一问已以第二问余。舍第一不问。如是展转已下可知</p>
<p style="text-align: left">
	　　论。嗔与慢疑至说得俱起</p>
<p style="text-align: left">
	　　述曰。第二嗔为首。嗔．慢．疑有时或得俱起。如何不得。谓若内境慢所恃已。非嗔所憎。境不同故。对法第六．五十八。说嗔不与慢相应。若外境之上慢所陵蔑嗔之所憎境可同故。五十五说嗔与慢得相应。又必不于自起嗔。后嗔他复慢彼故</p>
<p style="text-align: left">
	　　论。初犹豫时至说得相应</p>
<p style="text-align: left">
	　　述曰。释与疑俱。又初疑时心尚轻未憎彼。故瑜伽五十五．五十八俱说不相应。若久思不决心遂重故便嗔于彼。对法第五说得嗔．疑相应。此初后位别解</p>
<p style="text-align: left">
	　　论。疑顺违事随应亦尔</p>
<p style="text-align: left">
	　　述曰。又顺．违事解。若疑顺己之事或不起嗔。谓疑苦．集谛。若疑违己之事。便嗔于彼说得相应。谓疑灭．道谛。又若现行善疑未来无。便与嗔俱。善法顺已。行因无果故。若现行恶疑未来无。便嗔不俱。恶法损己故。于顺．违二事各有俱．不俱。故言随应亦尔</p>
<p style="text-align: left">
	　　论。嗔与二取至不憎彼故</p>
<p style="text-align: left">
	　　述曰。此必不俱。见取执为胜。戒取执为道。俱能得净。顺己之境不憎彼故。故不相应。诸论六烦恼明之。故无二取不俱起失</p>
<p style="text-align: left">
	　　论。此与三见至说得俱起</p>
<p style="text-align: left">
	　　述曰。嗔与三见或得俱起。且身．边见。谓缘乐俱行蕴为我及常。见不生嗔故以顺于己。对法约前二取及此。故说嗔非见俱。若于苦处缘苦俱行蕴。为我及常见。便生憎恚。云我何用此身。生憎恚故。瑜伽二文。依此一分说得俱起。此通俱生．分别。如下无妨</p>
<p style="text-align: left">
	　　论。断见翻此说嗔有无</p>
<p style="text-align: left">
	　　述曰。断见返此我见常见。说嗔有无。谓于乐俱蕴执为断。得与嗔相应。以恐失乐蕴故。于苦俱蕴起断。便嗔不俱。喜苦无故</p>
<p style="text-align: left">
	　　论。邪见诽拨至或无或有</p>
<p style="text-align: left">
	　　述曰。恶事．好事邪见拨者。如次说嗔或无或有。谓拨恶事无。便不与嗔俱。喜苦无故。拨乐蕴无。便与嗔俱。憎乐无故。对法依三见一分二取全。说不与嗔俱。瑜伽约三见少分。说嗔相应。见为一门明故</p>
<p style="text-align: left">
	　　论。慢于境定至无相应义</p>
<p style="text-align: left">
	　　述曰。下第三慢为首。与贪．嗔说已。与疑定不俱。三论皆说故。境定不定故。不陵不定境。若疑彼胜负必不敢慢。慢若起者必自高故。境乃定也</p>
<p style="text-align: left">
	　　论。慢与五见至不相违故</p>
<p style="text-align: left">
	　　述曰。此总明慢与见皆容俱起。行相俱高缘顺境起。不相违故。三处论皆同。总说见故</p>
<p style="text-align: left">
	　　论。然与断见至无陵恃故</p>
<p style="text-align: left">
	　　述曰。断见及慢必不俱生。执我断心。定无陵他而自恃故</p>
<p style="text-align: left">
	　　论。与身邪见一分亦尔</p>
<p style="text-align: left">
	　　述曰。准下忧俱初师所说。若约粗相。慢多缘乐蕴生。与缘苦俱蕴我见一分。及邪见拨无苦．集谛理一分。不与慢俱起。据实亦得。故下文说。慢．身．邪见皆与忧俱。恃执苦劣故。今约粗相多分而解。若缘乐俱蕴为我。及拨无灭．道。可与慢俱。故恃己乐陵灭．道故</p>
<p style="text-align: left">
	　　论。疑不审决至定不俱起</p>
<p style="text-align: left">
	　　述曰。下第四疑。虽与慧俱与五见不俱起。见审决。疑犹豫。行相相返故定不俱。简择．犹豫可说慧俱。不审决故不与见并</p>
<p style="text-align: left">
	　　论。五见展转至有多慧故</p>
<p style="text-align: left">
	　　述曰。下第五五见自亦尔。非一心中有多慧故。此据法体并起然前说第七识我见与别境慧俱者。约义别门说有名俱。非二体并起名俱也</p>
<p style="text-align: left">
	　　论。痴与九种至必由痴故</p>
<p style="text-align: left">
	　　述曰。下第六无明有二种。相应无明与一切俱起。一切惑生必由痴故。独行不然。但与诸论相违。此中皆会讫</p>
<p style="text-align: left">
	　　论。此十烦恼何识相应</p>
<p style="text-align: left">
	　　述曰。此为问起。第三识相应门</p>
<p style="text-align: left">
	　　论。藏识全无至起慢等故</p>
<p style="text-align: left">
	　　述曰。第七．<a>八识</a>如前已说。意识并有。五识但三。以无分别故无慢等。慢等必由有<a>随念</a>．计度分别生故。又由慢于称量门起方胜负故。疑犹豫简择门起。见推求门起。故非五识。故五识无此等行相。故对法第七。说称量等门。即等犹豫门等也</p>
<p style="text-align: left">
	　　论。此十烦恼何受相应</p>
<p style="text-align: left">
	　　述曰。第四诸受相应门。此问起</p>
<p style="text-align: left">
	　　论。贪嗔痴三至五受相应</p>
<p style="text-align: left">
	　　述曰。下文有二。初实义。后粗相。实义中有四。一明贪．嗔．痴。二明慢。三疑．及三身。四身．边见。今初也。此之<a>三根</a>俱生．分别。一切容与五受俱起。对法第七．大论五十五。贪唯喜．乐．舍者。五十五云。此据多分相应道理。随转门说诸烦恼。今据究竟。应准此会。此与五十九同。彼云贪等通六识。俱生者与一切受相应故。分别贪等。彼一一自作法出行相。然今此中总解二种贪等行相</p>
<p style="text-align: left">
	　　下逐难解之。与忧．苦俱。谓别小乘故</p>
<p style="text-align: left">
	　　论。贪会违缘至喜乐俱故</p>
<p style="text-align: left">
	　　述曰。逐难释也。且于欲界。五．六识中忧．苦俱故。谓失财等。嗔翻此说。见怨死等。一切应知。然此五趣分别至下当知此中意说。即五识中亦有分别所起贪等。由意分别贪等引故。不尔瑜伽分别贪等。云何与苦受相应。非许意有苦。是决定义故。由五识有分别起贪等决定故。五十九作此定说。不尔如分别慢等。彼不言苦俱故</p>
<p style="text-align: left">
	　　论。有义俱生至忧相应故</p>
<p style="text-align: left">
	　　述曰。第二明慢有二说。此初也。此二种慢五趣为论。容四受俱。唯除苦受。由苦趣中亦恃己身有苦劣蕴。起慢之时与忧相应。此依实义慢与忧俱。前约相粗说慢不与身．邪见一分俱。不恃苦蕴故。此唯意识。故通分别。不同贪等苦得定说</p>
<p style="text-align: left">
	　　论。有义俱生至前已说故</p>
<p style="text-align: left">
	　　述曰。俱生之慢亦苦俱起。即五受俱。由五十九文。意地俱生一切烦恼。意识一切受相应故。如前已说</p>
<p style="text-align: left">
	　　论。分别慢至邪教等故</p>
<p style="text-align: left">
	　　述曰。其地狱中与苦相应。于总聚中。但有得一切受相应义。非一切慢皆得相应。无分别慢等。即等一切分别贪．嗔．痴．疑．邪见．见．戒取等。以无邪教．邪师．及邪思惟故</p>
<p style="text-align: left">
	　　论。然彼不造至能发彼故</p>
<p style="text-align: left">
	　　述曰。所以者何。五十九说要分别烦恼发恶趣业故。此据总报多分为论。其别报者修道亦发。故五十九分别慢等不言与苦相应。下疑等准此应知。故知前师彼趣有分别烦恼。前生势力故。即造恶趣业也。与对法第七。五十五违。此文皆如贪等会</p>
<p style="text-align: left">
	　　论。疑后三见至亦喜受俱故</p>
<p style="text-align: left">
	　　述曰。第三明疑．三见。三见谓见．戒取．邪见。四受除苦。随意有无。唯是正义。以地狱无分别惑故。逐难解云。欲界之疑先作恶行。疑无苦．集谛等。亦喜受俱故。以后苦无故。上界即无。无恶行果故。上界疑与乐受俱故。此等皆通三界总聚。有处作法故。致极成之言</p>
<p style="text-align: left">
	　　论。二取若缘至与忧相应故</p>
<p style="text-align: left">
	　　述曰。若缘忧俱见．戒。及所依蕴。为胜能净。与忧相应故。忧其不速得涅槃等。此中皆同五十九说。彼文一一别广作法指事。此逐难举</p>
<p style="text-align: left">
	　　论。有义俱生至唯无记故</p>
<p style="text-align: left">
	　　述曰。第四明身．边二见有二说。此初也。身．边二见唯喜．乐．舍俱。意无苦受。非五识俱故无苦受。此俱生者唯无记性。不与忧相应。忧二性故。其忧二性如五十七二十二根性分别门。俱生二见唯无记。如五十八说</p>
<p style="text-align: left">
	　　论。分别二见至与忧相应故</p>
<p style="text-align: left">
	　　述曰。分别二见得四受俱。在极苦处执苦俱蕴。为我．我所。及常。见者与忧相应。境可忧故。唯不善故。断见执乐俱蕴断。亦与忧俱故。恐失乐故。故言翻此。喜．乐等可知。非在五识等故。无苦俱义</p>
<p style="text-align: left">
	　　论。有义二见至苦相应故</p>
<p style="text-align: left">
	　　述曰。此第二师。分别二见同前。如地狱等极苦之处。无此身．边分别见故。俱生二见亦苦受俱。在极苦处缘苦蕴故</p>
<p style="text-align: left">
	　　论。说俱生至余如前说</p>
<p style="text-align: left">
	　　述曰。引论为证。广说如前五受诸趣分别。故知二见与苦俱故。不与忧俱。唯二性故余如前说。谓分别二见等同第一师此中同五十九实义。二师俱不违。分别烦恼二师皆同五十九说故。俱生烦恼。前师违五十九。彼无意苦受。身．边二见非一切受俱故</p>
<p style="text-align: left">
	　　论。此依实义至四俱除苦</p>
<p style="text-align: left">
	　　述曰。下明粗相有二。初直明俱。后明俱地。此等初也。前据定得今随相粗。贪．慢．四见行相唯欣非忧．苦俱。嗔唯戚行唯苦．忧．舍俱。邪见．及疑行通欣．戚。不在恶趣及非在五故非苦俱。五十五说。此据多分相应道理。行相相顺故。如文可知</p>
<p style="text-align: left">
	　　论。贪痴俱乐至欲唯忧舍</p>
<p style="text-align: left">
	　　述曰。下明俱地。如对法第七。初二定意有乐故。贪等亦乐俱。或初定三识与乐俱也。彼广引证。舍受下三定。于一切相续末位起故。此据六识。若第七恒相续故。下逐难配诸地论。贪．痴与乐俱。通下四地。通六识故。除第四禅以上。除嗔余七俱乐除欲界。欲界意识无乐受故。通次上三地。唯意识俱故。下逐难释。疑虽许四受俱。无明虽许五受俱。疑在欲界唯忧．舍俱。不与喜俱者。对法第七云。于欲界不决定心未息。喜不生故。色界中疑疑上静虑。由喜乐<a>定力</a>所引持故。亦得随转故。彼喜乐俱。独行无明如疑理说。故唯忧．舍俱。粗相苦．乐及欲界之中。不在意故</p>
<p style="text-align: left">
	　　论。余受俱起如理应知</p>
<p style="text-align: left">
	　　述曰。贪等与喜．舍相应在何地。五见．及疑。与余喜受等相应在何地等。皆令如理知。故言余受俱等。逐难解已义之余也</p>
<p style="text-align: left">
	　　论。此与别境几互相应</p>
<p style="text-align: left">
	　　述曰。此问起也。第五别境相应门</p>
<p style="text-align: left">
	　　论。贪嗔痴慢至得有定故</p>
<p style="text-align: left">
	　　述曰。贪等四法得五数俱。逐难解之。此四专住一境得有定故</p>
<p style="text-align: left">
	　　论。疑及五见至不异慧故</p>
<p style="text-align: left">
	　　述曰。此之六法各容四俱。疑除胜解境．行相违故。见非惠俱。自体不并故。然疑行深。故定俱转。此中不问俱生．分别说皆同也又问上来虽有容得或五．或四俱。定得五．四一时俱不如理应思。此中且问别境。问识。问受。不问遍行。问五受别。非遍行故。故为问也。不问与善等性相应。以后必问前故。前不问后。此应准知</p>
<p style="text-align: left">
	　　论。此十烦恼何性所摄</p>
<p style="text-align: left">
	　　述曰。此问起也。第六性门</p>
<p style="text-align: left">
	　　论。嗔唯不善至余九通二</p>
<p style="text-align: left">
	　　述曰。嗔唯不善一性所摄。不起即已。起必损自．他。现世．他世皆名损故。余九通二。此总言也</p>
<p style="text-align: left">
	　　论。上二界者至定所伏故</p>
<p style="text-align: left">
	　　述曰。在上二界定唯无记。不问俱生．分别皆尔</p>
<p style="text-align: left">
	　　论。若欲界系至损自他故</p>
<p style="text-align: left">
	　　述曰。欲界应分别。分别起者唯不善。一向发恶行故。对法第四初同此说故。俱生者有二。发恶业亦不善。嗔性定然。余三少分损自．他故</p>
<p style="text-align: left">
	　　论。余无记摄至自他处故</p>
<p style="text-align: left">
	　　述曰。即唯除嗔。二见定唯无记性摄。余三一分。一由微细。二不障善。善位亦起故。如第七识俱者。三非极损自．他。五十八说。数现行故。并此四因</p>
<p style="text-align: left">
	　　论。当知俱生至不障善故</p>
<p style="text-align: left">
	　　述曰。重显二见唯无记性不发恶业。所以同前问此二见中。亦有九品等也答或言无。唯第九品故。或言有。如别抄会。前解为胜。若如后解。如色界无记法体有九品故</p>
<p style="text-align: left">
	　　论。此十烦恼至余通三界</p>
<p style="text-align: left">
	　　述曰。此下第七界分别门。嗔唯不善。故但在欲</p>
<p style="text-align: left">
	　　论。生在下地至容现在前故</p>
<p style="text-align: left">
	　　述曰。子段第二。上下相起门。得上未至定。未得起上烦恼。即未至定不通有染。此中唯言得上根本定。方起彼地烦恼等故若尔有不入根本而命终者若为必无此者。必得根本定。或退。方命终故又解当于此时。欲界烦恼未究竟伏。若皆断尽方得起上。非未至定无有染污。第九品时入根本定已断欲九品尽。得起未至惑方自在故。由是若有第九不入根本定者。亦不能起。凡．圣皆尔。未自在故。如求王位未自在时不作恶故。若得已去自在即起。亦同婆沙二说。一未至定无染。二有染。此无正文。显扬第二净染无漏定等中。细勘无之此中说起。唯定烦恼非生烦恼。或亦通生。如遍常等</p>
<p style="text-align: left">
	　　论。诸有漏道至上根本定</p>
<p style="text-align: left">
	　　述曰。此显伏修。于中粗者除身．边见。及此相应。言渐次者。故显非顿伏</p>
<p style="text-align: left">
	　　论。彼但迷事至正障定故</p>
<p style="text-align: left">
	　　述曰。何以世间道伏修不伏见。修道所伏之惑。一但迷事生。二依外门转。简见道贪等唯缘内见等生故。三此所伏烦恼体散乱故。四粗动正障于定。定是事观。事障障故有义此身见等既不能伏。后越入圣得第三果。如第七识欲界系者。亦不能断。要至金刚方能顿断。唯障无学故。不同见惑正障见道。及见理故。此违第七卷灭定中文。不许圣者伏下生上。有种子故今解亦断。不可说以先不伏故即言不断。见惑不伏。入见断故。但有漏道既是事观。不伏理惑。入现观时理实亦断。虽无正文任意取舍于中复有二说。一云见道起二无间。一断见惑。起解脱道已复起无间。断前所伏修道之惑等已方起相见道。二云由加行时先已伏故。一无间道与分别俱断。此为正义</p>
<p style="text-align: left">
	　　论。得彼定已至皆容现前</p>
<p style="text-align: left">
	　　述曰。下分别惑虽不能伏。得彼定。已得起上地分别起者。其修道我见等。前虽不伏。今得彼定如命终心得起上者。缘未来生故。非计他地法为我。未离下染何以不起上惑者。以相违故。恐相杂故若尔见惑得彼定已。下地系者为起不起。五十八言不伏见等。对法第五成就品言。若生欲界三界烦恼随烦恼种子成就故成就。离此地染成彼地等。五十八亦言生在下地得起上烦恼。不言未离染起上烦恼。正与此同(如枢要说)</p>
<p style="text-align: left">
	　　论。生在上地至皆容俱起</p>
<p style="text-align: left">
	　　述曰。此总立宗</p>
<p style="text-align: left">
	　　论。生第四定至俱生爱故</p>
<p style="text-align: left">
	　　述曰。对法第六。得第四定增上慢<a>比丘</a>。谓是第四果既受中有已。即色界身起下邪见。便谤释种无有涅槃。以于今时后有起故。此有邪见。及俱无明。或许有嗔。嗔涅槃故。既<a>生地</a>狱由邪见力。非色界邪见。不招下苦故。非于欲界身起此邪见。彼言中有生时起故。色界中有。欲界本有如何见之。非定通力住散心故。非由起上邪见为缘。欲界后报业熟生那落迦。无别文证。古师多作此解非也。亦非彼本有起此邪见。势力远故。无文说故。即起下不善分别惑也若尔应下界行上无明发。此中邪见俱行思即是。又可为难。以上行下无明发。以下例上亦然如下缘生中自当分别。起润生爱生下亦是。即是俱生无记烦恼也。此中应言我见．我爱．及慢．无明。无明．爱定有。我见．慢不定。未必俱故所以不说。又例起故。此举方隅。无违理失</p>
<p style="text-align: left">
	　　下会五十八等文</p>
<p style="text-align: left">
	　　论。而言生上至或随转门</p>
<p style="text-align: left">
	　　述曰。谓余三见。疑等。不起下故。唯此二时起此等故。或随转门。顺萨婆多故。起余疑等无正文说</p>
<p style="text-align: left">
	　　然应如理思所余分别．俱生之惑亦得起不。见断嗔．痴可有。修断慢等亦有。余不得起。唯润生时起修断惑。余时不起。故不可起修断之嗔．及边见二。无起相故。中有谤涅槃便堕地狱。但可起嗔与邪见并。时节极短。不可起余疑．见取等。无起相故。若总说起。虽无正文遮。无行相故不可说起。唯得起下六。谓邪见．嗔．痴．爱．慢．我见。余四不可起。分别．俱生随其所应。下之起上得起几法。若唯定烦恼非生烦恼。即唯有五。见．慢．爱．疑．无明。见即见取。若并生烦恼。我见润生起亦无失。其戒取．邪见．边见。未见正文。以理准者。亦得二取可起。执上地法为见．戒可有起理。得宿住通计梵王为常是邪见。亦有此理。边见可得。得宿住计全常等是。上九烦恼下皆可起。未见起断见文。然约九地三界得起上几许。八地二界何者。今说色界。若无色界互起上下。如枢要说。此中几是分别．俱生。亦应如理思</p>
<p style="text-align: left">
	　　论。下地烦恼至味上定故</p>
<p style="text-align: left">
	　　述曰。第三子门上下缘别。贪缘上者。一由味胜定。二由求生。此通见．修。六十二卷说五种爱缘上。此但举一。但得缘故。显扬等同</p>
<p style="text-align: left">
	　　论。既说嗔恚至离欲地故</p>
<p style="text-align: left">
	　　述曰。此唯见断。嗔恚缘灭．道五十八文。此中为例。嗔亲迷灭．道。亦应缘上地。以嗔缘事例于理故。深理尚然。何况浅事</p>
<p style="text-align: left">
	　　论。总缘诸行至得缘上故</p>
<p style="text-align: left">
	　　述曰。总缘诸行起我．我所。断．常．慢得上缘者。八十八说。世间道不伏身见。由此见故于下上地所有俱行和杂自体。不观差别总计为我．及我所等。五十八云其世间道得离修道贪欲．嗔恚。及彼随法邻近憍．慢等。故知与我见俱慢．贪．及边见亦不伏。此与我见相邻近故。八十八以我见为本略不说余。此论中说总缘行中。不言贪者略也。以别有论文贪上缘故。和杂计为我。即上界种子等法也。不计现行故。此第六识。唯修所断或有异释。见断我见。如四全常亦得缘上。乃以三界合缘为我。除此不得缘别生故</p>
<p style="text-align: left">
	　　论。余五缘上其理极成</p>
<p style="text-align: left">
	　　述曰。谓痴．疑．邪见．二取。对法第六与此同故。此中我见．边见．及慢唯举总缘。嗔唯别缘。贪．痴通总．别有义我见．边见。准六十二见一分常等亦通别缘。而缘上者。慢虽无文。陵他所得胜法。何妨见道所断之慢亦得缘上。又缘梵王一分常者。是上地我见后生常见。得宿住智缘。起上界身．边见故。正义唯是上地所系。得宿住智后方起故</p>
<p style="text-align: left">
	　　论。而有处言至或依别缘</p>
<p style="text-align: left">
	　　述曰。对法第六。五十八．九等。贪．嗔．慢．及我见不缘上。此言等者等取我见。彼依粗相说。粗相说即小乘也或粗显行相非巨细。巨细即得。除此所说或依别缘自身为我我见等不缘上故。或彼对法第六。见缘上中。唯除我见不除边见略也。边见随我见后生。身见不缘。边见应尔。故五十八迷苦谛等中。云缘大梵等为有情常是迷苦邪见。即下界邪见缘上界起。彼卷初云六十二见全常等是常见。即依萨迦耶见后生故。如前已说。是他地边见。随计他地我见后生故。分别我见得定已去起上法故。此中例边同于我见必依起故。此解为胜</p>
<p style="text-align: left">
	　　论。不见世间至身见起故</p>
<p style="text-align: left">
	　　述曰。一解云。无有见道别缘我见有计他地现行为我。以别缘者见所断故。边见亦尔。依彼起故。今此所解一分常等。随于色界系我后而生。此极有理。然此正是得彼定者。依宿住通执为彼常。故如所说。依寻．伺者未得上定。不起上我见。如何起常。故如先说。今此又解。应言但是欲界所系自身之我。不许别缘计他地法为自内我。计他之我理亦不遮。故于此后起常见等。是边见摄。不尔此义道理难思。文中但举修道总缘我见为他界缘。理准亦有见道所断别缘我见。计他地法为他之我。文中但遮计为自我故又解别缘者是多分义。谓非总缘。及六十二见所依我见以外。无任运．分别二种我见。别缘他地为我者故。其此总缘。六十二见时。理不应遮。缘者所以。依别所以说彼不缘又解依小乘别缘者。不执他地法为我等。大乘无遮</p>
<p style="text-align: left">
	　　论。上地烦恼至而陵彼故</p>
<p style="text-align: left">
	　　述曰。上地之惑得缘下地。分别．俱生理俱无失。五十九说于下有情恃己胜德。而陵下地亦起慢故</p>
<p style="text-align: left">
	　　论。总缘诸行至得缘下地</p>
<p style="text-align: left">
	　　述曰。如前已说此但修道。有文证故总缘起我．边见．爱故。此亦有慢。别有相故略而不说。许起见道理亦无失。此决定然</p>
<p style="text-align: left">
	　　论。疑后三见如理应思</p>
<p style="text-align: left">
	　　述曰。痴已极成所以不说。疑及邪见．见取．戒取是后三见。如理应思。此中有义亦得缘下。疑于欲界佛<a>世尊</a>故。或复邪执得有邪见。拨疑下地苦．集理故。得上定已起彼二取执欲界闻．思。昔所起者为胜因故。有义不得。无文证故。又二见得行相如前。除邪见．疑</p>
<p style="text-align: left">
	　　论。而说上惑至或依别缘</p>
<p style="text-align: left">
	　　述曰。五十八等云上不缘下。彼依多分余一切时一切异生故。依别行相缘计为我。边见。及爱。不缘下故。总缘者得</p>
<p style="text-align: left">
	　　论。此十烦恼至彼唯善故</p>
<p style="text-align: left">
	　　述曰。第八大门中。学者有学．无学．非．学无学。然唯第三。非前二种。瑜伽五十七。二十二根中有学．无学。通漏．无漏。然彼唯善。此染故非</p>
<p style="text-align: left">
	　　论。此十烦恼何所断耶</p>
<p style="text-align: left">
	　　述曰。此问第九三断门</p>
<p style="text-align: left">
	　　论。非非所断彼非染故</p>
<p style="text-align: left">
	　　述曰。此即总答。诸染皆断。然通见．修故非非断。非所断法非是染故</p>
<p style="text-align: left">
	　　论。分别起者至细难断故</p>
<p style="text-align: left">
	　　述曰。分别皆见断。以粗易断故。如对法第三．第四卷初说。俱生唯修断。如前已说。分别．俱生之数各有品类。然见所断。为同小乘见四谛断。为九品断耶</p>
<p style="text-align: left">
	　　论。见所断十至总缘谛故</p>
<p style="text-align: left">
	　　述曰。下别解断。于中有二。初分别。后俱生分别中初总。后别。此初也。此中十种皆俱顿断。以真见道总缘谛故。总缘四谛之真如。真如虽自相观望谛而说。并皆缘之。名总缘谛。至下第九断惑中解。五十九说与坏缘谛作意相应故。烦恼虽九品。违一或三品智故。非如俱生九品诸惑违九品智故。数数修道方能断之。然除利根由先闻．思力加行。以三界九地烦恼上下地九品。各各为类修道一时总断。得第四果</p>
<p style="text-align: left">
	　　论。然迷谛相至怖畏处故</p>
<p style="text-align: left">
	　　述曰。下别解分别。第二迷谛总别。然于见道迷谛烦恼。有总有别。总者谓十皆通迷四谛。即一一烦恼皆起之时。迷四谛理。又诸烦恼有别行相。如何者是迷苦谛等。此一谛下别行相。谓随此谛下见．疑后生。即名迷此。若唯尔者。邪见．疑．痴总迷拨疑四谛。及随此起贪等。此是何谛摄。是故须说此总行相。即此总迷见．疑等。名通迷四谛见．疑。随此见等起贪等。皆名通迷四谛贪等。贪等行相如见等总迷可尔。若别迷行相。是何谛下贪等。贪等不能独头别迷谛故。无随总行相见等之贪等。是别迷谛下惑。由见道贪等缘见．疑生故今此总有二种。一数总。谛各具十故。二行相总。有通迷四谛故。由此二二迷有六。三三迷有四。总迷有一。如坏缘念住别亦有二。一数别。三谛有八。一谛有十故。二行相别。各各别迷故何以十种皆能迷四谛。苦．集是十因．依处故。一是因。二是依处。对法第七。苦．集是十因缘。增长此十。又为依处。性能随顺生此十故。此等与大论第八同。灭．道是彼怖畏处所。性不随顺增长十种。但起迷拨犹豫等事。缘此二谛起十惑故。又外道于此二谛。起种种分别故。皆迷灭．道。其烦恼起皆具此二缘。然总迷者。行相总故说具二缘。其别行相不说有也。据实俱有。以行相迷有总．别故。总谓十种皆迷四谛。是数总也。因．依处等。是行相总问如何于集．灭．道下起身．边二见答此二见行相深执取。不了三谛故若尔即一切我见皆迷四谛应云。此执三谛下烦恼．蕴等。为二见故</p>
<p style="text-align: left">
	　　论。别谓别迷至属苦谛故</p>
<p style="text-align: left">
	　　述曰。集．灭．道三谛有别行相。不共无明迷三谛者。故得成八。身．边二见多计诸有漏果法为二见故唯迷苦。唯于苦谛不了行相增故。非是能了余之三谛。此同小乘唯果处起。然实缘迷三谛。亦有二见缘三谛下所起诸惑为我等故。然以别缘谛十六行中空．非我二。唯属苦谛故。不说三谛有此之二见。谓总空．非我通四谛。为总缘谛行方断惑故。十六行非总行故。言别空．非我。属言属着。或言摄属。二言皆得。初解是本后解无违问若尔于集．灭谛如何起戒取答执彼下见眷属．戒等为戒取故。如五十八除二见一一别说。然对法第七．大论第八。约总迷谛故。十皆迷四谛。五十八。约别迷四谛故。二唯迷苦八通迷四。二论实不相违。总中有行相总者。缘迷多谛。至迷三．四名行相总。若迷少谛但迷一谛名行相别。然立一百二十八烦恼。唯依数总．别缘者说。若唯依总行相．数别说。便无一百二十八故。如相应无明随不共说。此总行相随别者说。理亦无失</p>
<p style="text-align: left">
	　　问此十迷四谛。为皆是亲迷。亦有疎迷者。为答此问。及显别行相故次论文</p>
<p style="text-align: left">
	　　论。谓疑三见亲迷苦理</p>
<p style="text-align: left">
	　　述曰。以上总解迷谛数别。此下即是迷谛行别。且举苦谛。谓疑．三见等。三见者谓邪．我．边亲迷苦理。此四行相深取所缘。亲从不了苦谛理起</p>
<p style="text-align: left">
	　　论。二取执彼至为胜能净</p>
<p style="text-align: left">
	　　述曰。见．戒二取执前三见。及俱时蕴为胜能净是见取。执彼俱戒．及蕴。为胜．能净是戒取。然无执独起贪欲．痴．慢为见．戒取。非见．戒故。非此二眷属故。此之二取。虽复行解能深执取是迷理烦恼。然不亲迷无我理等</p>
<p style="text-align: left">
	　　论。于自他见至起贪恚慢</p>
<p style="text-align: left">
	　　述曰。于自见起贪。他见起嗔。于自．他二见起慢。恃己陵他见故名随应。皆亦疎迷</p>
<p style="text-align: left">
	　　论。相应无智至亲迷苦理</p>
<p style="text-align: left">
	　　述曰。若此九相应无智。与前九惑随所应同亲疎迷理。不共无明不了苦理故亲迷苦理。即十中五别起亲迷苦理。五别起不然。然二取见法行相深远。能深迷执故可言迷理。别起贪等行相浅近。不深迷执故。何言迷苦理。此但迷事不迷于理若尔何故前言十皆迷谛谛有事．理无相违失。又相应贪等。如次下说亦迷苦理。故复前言十皆迷谛。此苦谛已</p>
<p style="text-align: left">
	　　论。疑及邪见至准苦应知</p>
<p style="text-align: left">
	　　述曰。于集．灭．道三唯有八中除二见故。疑．及邪见．不共无明。亲迷集等三谛。然实有身．边别迷三谛。以说八故略而不论。二取．贪等准前苦说。以二见无故不唯亲迷</p>
<p style="text-align: left">
	　　论。然嗔亦能至生憎嫉故</p>
<p style="text-align: left">
	　　述曰。嗔亦亲迷灭．道。此意显嗔无漏缘故。迷理生故。无嗔．苦．集理故此不说。但迷无漏之谛理也。由彼亲迷二谛起故。此上皆与五十八同又解虽亲缘理非迷理惑。不深取故。又以不缘理故。便非迷理。但以行相深远。取者能迷于理。故见戒取名迷理惑此解不尔。何处烦恼亲缘理生不名迷理。五十八说嗔迷灭谛等故。言迷谛者。必是理故。前解为胜。如下忿等。迷谛同故</p>
<p style="text-align: left">
	　　论。迷谛亲疎粗相如是</p>
<p style="text-align: left">
	　　述曰。未尽理故。五十八说亦粗相也</p>
<p style="text-align: left">
	　　论。委细说者至随应如彼</p>
<p style="text-align: left">
	　　述曰。疑．三见．无明五法。亲迷谛理。二取疎远如前定说。且苦谛下贪．嗔．慢三。若独头起缘见生者。疎远如前说。若此贪．慢与三法俱。嗔与疑等四俱起者。随应如彼亦名亲迷谛。慢．贪与我见俱生。于灭．道下烦恼后起亦名迷无漏。嗔与疑俱起或独起。此约数总。若数别者。除集．灭．道下二见准前应说若余独头起贪．嗔．慢。名迷四谛事。若三见．疑俱者。亦名迷四谛理。又嗔．慢可成无漏缘惑。若灭．道下无漏别缘贪。如何说成无漏缘惑。由此不说贪无漏缘。迷则可尔。是故言随应。此即大论等所无也</p>
<p style="text-align: left">
	　　明见道已修道云何</p>
<p style="text-align: left">
	　　论。俱生二见至修道方断</p>
<p style="text-align: left">
	　　述曰。身．边二见。及此俱爱．慢．无明三。虽亲迷苦谛理。以行相细难断故。修道方断。与苦谛下二见等别。彼粗行相故</p>
<p style="text-align: left">
	　　论。嗔余爱等至故修所断</p>
<p style="text-align: left">
	　　述曰。嗔及除前二见相应。之外余独行爱慢。及此相应无明。迷别有情或境事生不迷于理。不违四谛观故修所断。简见道独行贪等。虽有迷于事。然违谛观故见所断</p>
<p style="text-align: left">
	　　此第九大门中有二子门。一三断。二总别迷谛。迷谛亲．疎。兼明迷理．事。次下第十缘有事无事门</p>
<p style="text-align: left">
	　　论。虽诸烦恼至无事烦恼</p>
<p style="text-align: left">
	　　述曰。烦恼心等上说所变。皆有相分亲所缘者。今不取之。但彼本质或有。或无。名缘有事．无事烦恼。如下所引有多论文。今取当对法第七。身见等及此相应法等。无本质我名缘无事。余不与此俱者名缘有事。以不执我故。此据人执为论。不据法执。法执通余一切心故。非唯我见。若唯我见。及俱法。亦通摄法执尽。即余四见。及疑无法执。必与我见不俱故。便为大失此中烦恼。何者与我见俱。何者不共。如前自俱有门说问一切皆有本质。乃至缘空亦有空名为本质故。即极微教。乃至龟毛等名若为本质。何故今言无本质名缘无事烦恼答若余影外别有所托名本质。即无无本质者。今取如名之下有所目之质。即有体无之者。如空华．兔角等。故今言名缘无事烦恼。亦不相违。影像．本质双言名缘有．无之烦恼。或直据本质名此二缘烦恼。今勘无漏缘中。不得作此后解。所引诸无事．有事论文。应为门义勒之。瑜伽论云。又十烦恼见所断者名曰无事。彼所缘事非成实故。所余烦恼有事．无事彼相违故。以见道惑以见为首。所取本质都无有故。重缘惑等相从而说名缘无事。修道虽有见境无事。多缘事故。从多名缘有事烦恼。下五十九云。诸见与慢是无事。贪．恚是有事。无明．疑通二种。此以理论。见．修诸见。慢中我慢。本质无故。贪等少故。略而不说。即彼卷下文云。有事缘。谓诸有事烦恼。无事缘。谓诸无事烦恼。此文总说亦不相违。亦云。无境缘谓缘分别所计灭道。及广大<a>佛法</a>等所有烦恼。对法第五云。有事境所缘者。谓除见．慢。及此相应法。余所缘境界。无事者。谓前所除。同五十九初文所说。次下文云。非有所缘。谓颠倒心．心所。及缘过去．未来．梦．影．幻等所缘境界。此不论烦恼但本境无。有所缘。谓余所缘境界。即本质有三性心．心所对法第七亦云。烦恼有二种。谓缘有事．无事。无事者谓见。及见相应法。见谓萨迦耶见．及边执见。所余烦恼名缘有事者。以通见．修此之二见为首。本境实无。相应亦尔。此文尽理。与此文同。非嗔等惑可名无事故。如说枢要</p>
<p style="text-align: left">
	　　论。彼亲所缘至无漏烦恼</p>
<p style="text-align: left">
	　　述曰。此下第十一。有漏缘．无漏缘分别。如疑．邪见．无明及此相应嗔．慢等法无漏缘者。亲所缘虽皆有漏。而所杖本质亦通无漏。唯影像相是有漏故。今此但取本．影二境。名缘漏．无漏烦恼。准有．无事不但取本质。与有．无事缘别。不可为例</p>
<p style="text-align: left">
	　　论。缘自地者至所起名境</p>
<p style="text-align: left">
	　　述曰。自下第十二大门。缘自地烦恼依．缘俱增。名缘分别所起事境。此境本质。亦由今时分别起故。事者体也。缘他地。及无漏者。名缘分别所起名境。影像．本质不相似。灭．道深远。地处远故。依．缘不增。但寻彼名彼名可增。故言分别所起名境。或复名者。即心．心所相分之名。亦由能分别所起故。此如五十八．五十九．对法第六．第七抄说。有别所以</p>
<p style="text-align: left">
	　　论。余门分别如理应思</p>
<p style="text-align: left">
	　　述曰。谓有．无异熟。有漏．无漏。七随眠摄。八缠诸盖摄。乃至九品等分别。皆如理思</p>
<p style="text-align: left">
	　　论。已说根本至其相云何</p>
<p style="text-align: left">
	　　述曰。结前生后</p>
<p style="text-align: left">
	　　论。颂曰至散乱不正知</p>
<p style="text-align: left">
	　　述曰。下第四段明第五位。此举颂列名</p>
<p style="text-align: left">
	　　论。曰至名随烦恼</p>
<p style="text-align: left">
	　　述曰。长行为二。初释体．业等相。后诸门释。初门有六。初释得名。二束为三位。三释体．业。四解颂中与．并．及字。五解随名之通局。六解废立释颂之中随烦恼字。谓忿等十．及忘念．不正知．放逸余假染心所。是贪等法根本粗行差别分位名随烦恼。无惭．无愧．掉举．惛沈．散乱．不信．<a>懈怠</a>七法。虽别有体。是前根本之等流性名随烦恼。由根本为因此得有故。此据正义。又说唯四是实言等流者。谓同类义。势非强胜。然非因故。不名根本。不能生余染心所等。或等流者是等流果若尔即根本后方生非俱时义此说同时为等流果。六十二二解。一云随恼于心。二随烦恼而生。今同后义</p>
<p style="text-align: left">
	　　论。此二十种至名小随烦恼</p>
<p style="text-align: left">
	　　述曰。自下第二束为三位。此忿等十。自类相生。各别起故。非不共他中．大惑俱。行位局故。名之为小</p>
<p style="text-align: left">
	　　论。无惭等二至名中随烦恼</p>
<p style="text-align: left">
	　　述曰。自得俱生。行通忿等。唯遍不善位局后八</p>
<p style="text-align: left">
	　　论。掉举等八至名大随烦恼</p>
<p style="text-align: left">
	　　述曰。自得俱生。但染皆遍。得俱生故不可名小。染皆遍故不可名中。二义既殊故八名大。三位料简诸论无也</p>
<p style="text-align: left">
	　　自下第三出其体．业。礭解心所指陈分别。当如下知</p>
<p style="text-align: left">
	　　论。云何为忿至愤发为性</p>
<p style="text-align: left">
	　　述曰。今以时分．行相显体依对现前不饶益境者。谓依现在可见闻事。或是有情。或是他见。即缘事生。五蕴论说现不饶益事故。非无漏法是现违缘事。忿行相浅不深取故。若对现无漏。此即是嗔。如前已说</p>
<p style="text-align: left">
	　　论。能障不忿至身表业故</p>
<p style="text-align: left">
	　　述曰。此显作用。不忿即无嗔。显扬论云。忿障无嗔故。此等如前善中已说。下一一应知执仗即是身恶表业仗谓器仗。从粗猛多分说。唯言执仗亦有恶言故</p>
<p style="text-align: left">
	　　论。此即嗔恚至忿相用故</p>
<p style="text-align: left">
	　　述曰。此对外人辨其假实。显此所依若无诤义同。但叙一解。以皆义同故。若体别义异。即各叙之。不可嫌繁。又五十五．及五十八等说同者。抄中不说。若异者。一一别叙</p>
<p style="text-align: left">
	　　论。云何为恨至结怨为性</p>
<p style="text-align: left">
	　　述曰。恨忿后起。余文可知</p>
<p style="text-align: left">
	　　论。能障不恨至恨相用故</p>
<p style="text-align: left">
	　　述曰。热恼为业。由恨故生恼。非俱时也。然忿亦生恼。亲对轻故但说恨生。此等显扬各有五业。彼论随所依之惑所翻实法。即为彼障。下一准知。彼同此者下不述也。异者当显</p>
<p style="text-align: left">
	　　论。云何为覆至不安隐故</p>
<p style="text-align: left">
	　　述曰。自作罪已恐失财利及名誉故。隐藏为性。对法云。法尔覆罪者心必忧悔。由此不得安隐而住</p>
<p style="text-align: left">
	　　论。有义此覆至覆自罪故</p>
<p style="text-align: left">
	　　述曰。皆由不惧当来之苦方覆罪故。诸惧苦者必不覆罪故。此以理显言论说者。五十五．对法说故。即以教成。然五十八中。是谄品类等流。此据随惑之类。谄亦痴分亦不相违</p>
<p style="text-align: left">
	　　言谄品者。俱痴分故</p>
<p style="text-align: left">
	　　论。有义此覆至覆自罪故</p>
<p style="text-align: left">
	　　述曰。诸覆罪者。亦有恐失财利名誉故贪分</p>
<p style="text-align: left">
	　　论。论据粗显至是贪分故</p>
<p style="text-align: left">
	　　述曰。论据无智俱为名誉而覆罪者。此相粗显故唯说痴分。如诸论皆说掉举是贪分。实别有体亦痴分故。不极成者理必不然</p>
<p style="text-align: left">
	　　论。然说掉举至唯是贪分</p>
<p style="text-align: left">
	　　述曰。二论说掉举遍染心。故知亦痴分。或别有体。唯贪分者贪相增故。嗔等俱时便应无故。如前已说</p>
<p style="text-align: left">
	　　论。云何为恼至蛆螫为业</p>
<p style="text-align: left">
	　　述曰。追先忿．恨之境。触现违缘心多佷戾者。慠佷[怡-台+龍]戾。尤蛆恼螫于他人等</p>
<p style="text-align: left">
	　　论。谓追往恶至恼相用故</p>
<p style="text-align: left">
	　　述曰。此释前业。缘过．现生。对法．显扬第一．五蕴。皆言发凶险鄙恶粗弊之言者。以多发故。由恼起时亦发身业故。如忿亦发语但说执仗。嚣谓諠嚣。暴谓卒暴。凶谓凶俭．凶疎。鄙谓鄙恶</p>
<p style="text-align: left">
	　　论。云何为嫉至嫉相用故</p>
<p style="text-align: left">
	　　述曰。殉自名利。殉者。求也。访也不耐他荣。他荣者谓世间荣。即富贵安乐。出世之荣。即是证说胜品功德。通有．无为。显扬云。谓于他所有功德名誉恭敬利养。心妒为嫉。然实见闻觉知之后皆得起嫉。此中据胜但言见闻能障不嫉者。显扬第一云能障慈仁为业。显扬第二四无量中云喜是不嫉善根为体。瑜伽皆云嗔之等流一分。故不嫉者即是无嗔。非别有体</p>
<p style="text-align: left">
	　　论。云何为悭至悭相用故</p>
<p style="text-align: left">
	　　述曰。财法者资具．妻子．荣位等事皆名为财。理．教．行．果皆名为法。至下当知秘者藏也。吝者惜也。悭之异目。鄙谓鄙恶。畜谓畜积。积集异名。鄙吝悭涩名不能舍。正出悭也。文易可知。对法唯约悭财。五蕴云谓施相违。施既通法。悭亦尔也</p>
<p style="text-align: left">
	　　论。云何为诳至诳相用故</p>
<p style="text-align: left">
	　　述曰。矫谓不实之义。诡诈虚伪之称。谓自无德诈伪有德。贪利誉故邪命为依。谓矫诳之者心怀非意同异谋计。诈现精进之仪。虽亦痴故行此诳事。多现邪命事故。故对法云邪命依者据多现也。五十五说但是痴分。五十八说邪见等流。诸诳者必痴。唯据定体。贪不定故。诸邪见者痴增上故。邪见之者多现于诳。矫现有德故彼偏说。此以贪．痴二法为体同于对法</p>
<p style="text-align: left">
	　　论。云何为謟至謟相用故</p>
<p style="text-align: left">
	　　述曰。险者不实之名。曲者不直之义为网[怡-台+胃]他者。显扬云为欺彼故謟。或欺于彼而陵网于彼。或掩舍之名。谓虽事不合。曲顺时之所宜。笼网矫诈设其方便入其所陵。故作网罗之字。此等为取他意。望他看好。或顺己所求。或为此方便。欲藏己失謟为覆罪之因。故不堪任师友教也。贪名利故謟是贪分。无智故謟即是痴分五蕴云。谓覆藏自过方便所摄故。謟后生覆。以果显因。恐他说己之恶故行于谄望他说好。谄覆因也。不尔覆．谄俱覆罪故。二相难别。不尔应许覆．谄俱生。故今说謟是覆之因。五十八云。是邪见品类。五十五是痴分。如前诳中说</p>
<p style="text-align: left">
	　　论。云何为害至害相用故</p>
<p style="text-align: left">
	　　述曰。于有情所无悲愍者。五十八云。于灭道起损害。彼亦缘无漏法起。此据修道通小乘之害。唯说有情。至下当知。对法等论同此损有情。然有二解一云彼言害者嗔之异名。非此害也。此唯缘有情故。以此文为正。二此害亦缘无漏。如彼文为正。前恼中亦然。由彼论言起恚恼心也</p>
<p style="text-align: left">
	　　论。嗔害别相准善应说</p>
<p style="text-align: left">
	　　述曰。嗔障无嗔正障于慈。害障不害正障于悲。故准善说。嗔能断命。害但损他。故此别也。如善中说</p>
<p style="text-align: left">
	　　论。云何为憍至憍相用故</p>
<p style="text-align: left">
	　　述曰。憍中于自盛事者。显扬云谓暂获世间兴盛等事心恃高举。对法云。随一荣利之事。谓长寿相等。即是此兴盛事也然已闻．思。或已证得诸无漏法。岂不恃耶圣者不缘已证生恃。生恃唯缘有漏事故。异生于所闻．思无漏。可恃生憍。然此有义但恃知见。即是有漏。有义恃所知诸法。亦通无漏。后解为胜。此中通言诸所知法亦名盛事。显扬虽复引经。及对法唯据修道通小乘相多分之憍。亦不违也。于此等中。深生染着耽醉遨逸为性。而恃之也。醉者。惛迷异名也生长一切染者。对法云一切烦恼等所依。故不憍者即无贪也。然对法中言一分者必彼体也槛彼成故。分者是气分。等流品类义。非即彼体。如懈怠依四法。非即唯贪以为依。亦嗔等为依故</p>
<p style="text-align: left">
	　　上来已辨小随惑讫。下辨中随惑有二。初别解。得总释。别释为二。皆有略广。如文可知</p>
<p style="text-align: left">
	　　论。云何无惭至诸恶行故</p>
<p style="text-align: left">
	　　述曰。此返惭相。应准前说</p>
<p style="text-align: left">
	　　论。云何无愧至诸恶行故</p>
<p style="text-align: left">
	　　述曰。准返善中愧为其相。然此中无惭言自法。与显扬同。对法．五蕴云自不耻为无惭。法益于己亦名自故。此中以情．非情别故。双举不相违也</p>
<p style="text-align: left">
	　　论。不耻过恶至假说为体</p>
<p style="text-align: left">
	　　述曰。总解有四。一通教。二难古说。三明行相。四释违文。此通教也。其诸经论解此二体谓以不耻。今此会云不耻是此二种通相。诸教约自．他之缘别故。假说通相为二别相。非彼别相</p>
<p style="text-align: left">
	　　论。若执不耻至体无差别</p>
<p style="text-align: left">
	　　述曰。下难古有四。一无别体难。二不俱生难。三非实有难。四非遍恶难。有人若执不耻是此二种别相。此二应无别。俱不耻故。如二受等俱领纳故若尔苦乐体应无别。俱领纳故此义不尔。分别．不分别。逼迫．适悦等。种种行相别故。不同不耻行相无别。俱是不耻缘约自他</p>
<p style="text-align: left">
	　　论。由斯二法至有此义故</p>
<p style="text-align: left">
	　　述曰。此不俱生难。既类同故应不俱生。非可受．相等许有此二并生故</p>
<p style="text-align: left">
	　　论。若待自他至俱遍恶心</p>
<p style="text-align: left">
	　　述曰。次非实有难。若待自．他立二故成体别。应非实有。如长．短等冷．暖亦然若许此二至俱遍恶心下。非遍恶难。若此二体实许前后生者。复违瑜伽五十五等说俱遍恶心。有起．不起。非遍恶故。无此计者。然设说之</p>
<p style="text-align: left">
	　　外人问曰。别相如何</p>
<p style="text-align: left">
	　　论。不善心时至无别起失</p>
<p style="text-align: left">
	　　述曰。此解行相。<a>随缘</a>何境皆有轻拒善等义故。翻善应说</p>
<p style="text-align: left">
	　　论。然诸圣教至名自他故</p>
<p style="text-align: left">
	　　述曰。下释违文。于中二解会诸经违也。世间之中亦摄世典．王法令等。不益己故</p>
<p style="text-align: left">
	　　论。而论说为至非即彼性</p>
<p style="text-align: left">
	　　述曰。会相违也。此别有体。五十八说。为痴等流以遍依故。对法说为贪等三法分者。是等流故名分。非如忿等是彼性故名分。然五十五说为实有不言他分。此文为正</p>
<p style="text-align: left">
	　　论。云何掉举至奢摩他为业</p>
<p style="text-align: left">
	　　述曰。令心不静。体非唯不静不静乃是诸惑共相故能障行舍。善<a>法相</a>违障奢摩他。止品对治。若别善法相对行相。违于舍相。若总善法相对行相。违于止品。以过失重说有障二。对法显扬皆言违于止品唯此论中违于舍善。对法第七五盖障中掉举障止。亦此同故。舍于恶法掉障最增。说之为障也</p>
<p style="text-align: left">
	　　论。有义掉举至乐事生故</p>
<p style="text-align: left">
	　　述曰。初师谓唯贪分。无别体性。五十五．五十八．显扬．对法皆唯说贪分故。不言余分故。下以理成。此复由忆昔乐事生故。虽亦有贪现．未来故生。然修止相。策练其心。缘先境增故言忆昔。又五十五云此非遍染故。言遍染者有别义故。如第五卷会</p>
<p style="text-align: left">
	　　论。有义掉举至遍染心故</p>
<p style="text-align: left">
	　　述曰。第二师说。文有其三。一破前。二申正。三会违。今初文也。此非唯贪。对法第六．瑜伽五十八说遍染心故。若唯贪分即不遍故。说不遍者。有别义故。如前已会。此举教成</p>
<p style="text-align: left">
	　　论。又掉举相至无别相故</p>
<p style="text-align: left">
	　　述曰。申正也。诸论皆言此掉举相谓不寂静。五蕴．对法此说皆同。然对法第六作此说言。不寂静是共相故。此掉举离一切染无别体性</p>
<p style="text-align: left">
	　　此师意说。即依一切烦恼上立。若尔何意论唯说是贪分</p>
<p style="text-align: left">
	　　论。虽依一切至说为贪分</p>
<p style="text-align: left">
	　　述曰。会违也。贪爱境界唯掉举增。掉举增时依贪分故。说为贪分。非唯依贪说是假相。此之二师以五十五云是世俗有故皆说假</p>
<p style="text-align: left">
	　　论。有义掉举至亦假有故</p>
<p style="text-align: left">
	　　述曰。第三师说。文亦有四。一破初师。二会文。三显正。四破第二师。此初也贪等之外别有自性。由此故得遍诸染心。若唯贪分者。不遍一切染故。如不信．懈怠对法说为痴分。大论言是实有。非说是他痴分。不信．懈怠便非实有。非说是贪他分。掉举之体便非实有。勿不信等亦假有故。遍染心言是一分证。如不信等是实有故。此因不定。亦不遍故。以放逸遍染许是假故</p>
<p style="text-align: left">
	　　论。而论说为至随他相说</p>
<p style="text-align: left">
	　　述曰。此会文也。五十五说世俗有者。如睡眠．恶作二法名世俗有体仍是实。彼亦随他相说故。谓掉举位而贪分增。从贪相说名世俗有。世俗有者仍非是假。睡眠有义不以为实。此中喻虽不成。以理逐之亦令实有。至下当说。故今为喻</p>
<p style="text-align: left">
	　　若尔别相云何。不静是共相故。前来难通第一师义。下出其别相答第二师</p>
<p style="text-align: left">
	　　论。掉举别相至不家静故</p>
<p style="text-align: left">
	　　述曰。此申正也。谓嚣掉举动是此自性。令其俱生心心所法不寂静故</p>
<p style="text-align: left">
	　　论。若离烦恼至非此别相</p>
<p style="text-align: left">
	　　述曰。破第二师也。若离一切烦恼无别此体相者。何故别说障于止也。一切烦恼不皆障止故。又诸烦恼能障一切善。不应别障。故知不寂静非此别体相。别体相者即嚣动故</p>
<p style="text-align: left">
	　　论。云何惛沉至毗钵舍那为业</p>
<p style="text-align: left">
	　　述曰。此乃别障善中轻安。通障观品。显过失增说有二障</p>
<p style="text-align: left">
	　　论。有义惛沉至是痴相故</p>
<p style="text-align: left">
	　　述曰。此第一师。据教立理以论为证。诸论同故。以理与痴无别相故</p>
<p style="text-align: left">
	　　论。有义惛沉至惛沈相故</p>
<p style="text-align: left">
	　　述曰。此第二师。文有二。一立义。二会文。此初也。诸烦恼共相即是别相。即				</div></div><hr><script charset='utf-8' src='../../js/footer.js'></script></body></html>