<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修成唯识论演秘 第十一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>成唯识论演秘 第十一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>成唯识论演秘 第十一卷</strong></p>
<p style="text-align: left">
	　　<a>沙门</a>智周撰</p>
<p style="text-align: left">
	　　论。庄严论许心似二现等者。按隋所译论第五云。能取．及所取此二<a>唯心</a>光。贪光．及信光二光无二法释曰。求唯识人应知能取．所取此之二种唯是心光。如是贪等烦恼光．及信等善法光。如是二光亦无染．净二法。何以故。不离心光别有贪等染．净法故详曰。准此疏云能取．所取名似二现。文理相顺</p>
<p style="text-align: left">
	　　论。他性相应非自性者。按对法云。同行相应者。谓心．心法于一所缘展转同行。此相应复有多义。谓他性相应非己性。如心不与余心相应。受不与受相应。瑜伽所明如前已引</p>
<p style="text-align: left">
	　　论。又如何说至如与日光等者。按<a>楞伽经</a>第七云。心．心数法一时非前后。如日共光明一时而有。分别种种相</p>
<p style="text-align: left">
	　　疏。彼计六识体一等者。有义弹云。此未必然。彼意但说同是了别。前后分位六识不同详曰。识若有六喻岂得成。所喻四蕴体计一故。若了别同约位分六。体实别者应所比蕴蕴义是同约位分四。体应各别同能喻识。由斯过故故计体一。纵非本计然为前难故转计也。况复经论明一心诗</p>
<p style="text-align: left">
	　　疏。经说灯明喻者。略有二释。一云灯明及炷以喻同时心．心所法。二云如燃众灯其明和合。诸心．心所和合亦尔详曰。前释为善。何以所然。瑜伽论云。又余经说。如是诸法恒共和合。又佛<a>世尊</a>为欲成立此和合义说灯明喻。若如后解喻有不遍。以燃灯事或一或多而不定故。灯明与炷必定相随和合义尽</p>
<p style="text-align: left">
	　　论。缘谓作意等缘者。有义然说取色必藉明者。依闇所障瓶瓦等说。理实暗色眼亦能见。又夜行类不藉明生。水行之类不待空发。又于琉璃．颇眤迦等障色之中亦不藉空。天眼发识空．明不藉详曰。或夜行等亦待明等。望于人等虽即是暗。对鸺鹠等何废是明。如于一境四见异故。人观琉璃障外之色。要彼琉璃而远于眼方能见之。若近于眼中无空者亦不能见。以此而言还待于空。鱼等类悉</p>
<p style="text-align: left">
	　　论。谓五识身内依本识等者。问今言内外依何义明答有二释。一云约十二处。本识意处之所摄故名之为内。作意法处故名外也。二唯第<a>八识</a>。若种若现生根本故独名为内。所余诸缘非根本故皆名为外。论依后说</p>
<p style="text-align: left">
	　　疏。虽总言六远三近一者。有二释。一云当地名近。异地名远。眼．耳身三下地法故。二云先灭名远。后灭名近。由生彼天四识不生有前后故。前释为正。本意显彼所灭之识非皆当地。置远近言</p>
<p style="text-align: left">
	　　论。圣教说彼无转识故者。即显扬论第一云。无想天者谓先于此间得无想定。由此后生无想有情天处。不恒<a>现行</a>诸心．心法灭性。又<a>五蕴</a>论亦云不恒现行心．心法灭。对法亦同</p>
<p style="text-align: left">
	　　论。必起润生烦恼故者。按瑜伽论五十九云。结生相续略有七种。一缠及随眠结生相续。谓诸异生。二唯随眠结生相续。谓见圣迹。三正知入胎结生。谓轮王。四正知入住结生。谓独觉。五于一切位不失<a>正念</a>结生。谓诸<a>菩萨</a>。六业所引发结生。谓除菩萨。七智所引发结生。谓诸菩萨又对法论第五云。中有初相续<a>刹那</a>唯无覆无记。以是异熟摄故。从此已后或善．不善．无记。随其所应除彼没心。以中有没心常是染污。故知中有而有心也</p>
<p style="text-align: left">
	　　疏。非然即次至第一念心者。即本有初名第二念。对前生有得第二名。此显所除</p>
<p style="text-align: left">
	　　疏。不尔至有意故者。显除所以。由彼卵生初在胎藏无<a>意识</a>故</p>
<p style="text-align: left">
	　　论。即能引发至异熟果故者。问彼天初生异熟六识。有无二心何心能感答招总别报名为行支。故感第八业而亦招彼也。若初六识是善等者。省斯问答问准小乘宗彼没生欲。欲有五趣生何趣耶答按婆沙论总有三说。有说定<a>生地</a>狱。有说定生恶趣。如是说者定生欲界处所不定</p>
<p style="text-align: left">
	　　论。有义至究竟故者。准有宗义顺正理论第十二说。通欲．色起。<a>色界</a>之中而有两释。一云唯下三静虑。非在第四。勿因与果极相邻逼。有说亦在第四静虑。除无想天。已生彼天受彼果故俱舍论同婆沙一百五十二中有三说别。有说唯欲人心猛利有说力故。后之二说同顺正理色界二义。杂心论说同婆沙论初师所明</p>
<p style="text-align: left">
	　　疏。虽知离染诸地皆然等者。此遮外难外难意云第四定中诸地皆同离遍净染。退后重得第四定时。无想天染亦必离矣。后生何不即在彼天住下三处疏答意云。若离染同令生彼者。若尔彼天应无九处。离染同故。九处既差。明离染同熏修而异。虽复重得第四静虑。其无想定未暇熏修。即便命终生彼下三竟有何失</p>
<p style="text-align: left">
	　　疏。又解至说名为退者。问岂离下染即得彼定设尔何失若尔初得第四定时应得无想答初得第四由未先得彼无想定。故假熏习后方得之。退由先得故不相例问退第四定后还作意。厌遍净染方得引生。无想重得何即不尔。若亦须修未修命谢生下三天何理不许答必于此生而能修成方命终故。故不生下问疏二释中何师为胜答有义断云后解为胜。不明所以详曰。前解应善。后义虽云此生必得彼无想定。而无文证。设不得者复连何理</p>
<p style="text-align: left">
	　　论。此由厌想至非圣所起者。按瑜伽论五十三云。前无想定非学所入亦非无学。何以故。此中无有惠现行故。此上有胜寂静住及生故。又复此定不能证得所未证得诸胜善法。由是稽留诳幻处故释曰。如求灭定起无漏惠。无想不尔故云无惠。以灭尽定在无想上。名此上有胜寂静住。上有无色四处可生名为生也。或五净居是圣生处名为生也。如阿<a>罗汉</a>必依灭定证无余依。无想不然。云未证得诸胜善法。或入灭尽前方便中入色．无色诸有漏定名证善法。无想不尔。由此多因故圣不入</p>
<p style="text-align: left">
	　　论。令不恒行恒行染污心心所灭者。显扬第一云。不恒现行诸心心法。及恒行一分诸心．心法灭对法第一．五蕴等同。与唯识别。如疏所辨</p>
<p style="text-align: left">
	　　论。此定初修等者。七地已前二乘等得名为初也。故瑜伽论第十二云。复次云何超越入诸等至。谓即于已得<a>圆满</a>清白故。从初静虑无间超入第三静虑。第三无间超入空无边处。空处无间超入无所有处。乃至逆超亦尔。以极远故无有能超第三等至。唯除如来及出第二阿僧企耶诸大菩萨。彼随所欲入诸定故释曰言清白者。显超加行而离染等无超第三者。明无超二能至第三。余文可悉。而疏云唯得超一地无漏入故者。未<a>自在</a>者依瑜伽论唯超一地。故超越者将入灭定。而从初禅渐次超一至无所有而超非想入于灭定。名超一地若尔如何言依非想而入灭定答依非超说。依非想种两释如疏</p>
<p style="text-align: left">
	　　论。游观无漏者。有义疏简本智。今解通简根本．后得。后得之中亦有断道故。游观者简根本全．后得断道。又根本智亦有游观。若言无者岂根本心皆能断惑。如无学者不断惑故。八地已去纯无漏心。岂念念中皆能断惑。故今说者根本。后得俱有游观。为加行入亦无违也。诸论皆云有二缘故然初修者可唯后得详曰。今依教理取疏为正。且游观名非不断惑独得其称设然何失若尔佛位应唯游观。不断惑故。由此故知若不断惑及不观理总名游观。故佛位中有非游观。游观既非根本智摄。明定加行必后得智设根本智为加行引。复有何失答既云加行。本智何得有加行相。纵至佛果虽任运起。亦必须依灭尽相入。观灭尽相非本智用。不尔二因显不尽失若云二因据因位说。亦为不可。果位灭定教何不论。亦无文断二唯因位。缘灭尽相任运者依通果何失若云依彼灭尽相者即是本智此亦不然。瑟耻罗经云。正思惟无相界故。正思惟者诸文皆说是后得智。况此下云要证二空随应后得所引发故。何得随情而强会耶。由斯理准唯依后得为加行也问有顶既无根本之智。云何得有后得智耶答有三释。一云无所有处根本智引。二云初静虑中根本智后。三云后智本智后生。若不证正不了俗故。非要邻次后生方是。由此彼处有后得智。智者当思又按瑜伽第十二中依二因入。即彼论问。以何方便入此等至。答若诸圣者已离无所有处欲。或依非想非非想处相而入于定。或依灭尽相而入于定。依非想非非想处相而入定者。谓于此上心深生厌舍。非想非非想处进趣所缘皆灭尽故心便寂灭。依灭尽相而入定者亦复如是释曰。缘非非想心．心所法生厌离心而入彼定。此依初修。依灭尽者即任运缘非非想处心．心所法生厌离等。与前相似云亦如是。此依久习又释初缘有为行厌舍想心。后缘无为行厌舍想心。厌舍义同云亦如是。亦约初久二修别也</p>
<p style="text-align: left">
	　　疏。以下品有心胜者。胜字疑误。合为缘字。<a>无心</a>用彼有心为缘而后方起。又语亦略。思之可悉</p>
<p style="text-align: left">
	　　疏。体即无漏种者。依无漏种之所立故名无漏种</p>
<p style="text-align: left">
	　　疏。非相应者。非心．心所故非相应</p>
<p style="text-align: left">
	　　论。已得自在等者。问准大般若超等至者欲界等心。而能入出灭尽定等。瑜伽十二八地已去．及于如来方能超定。八地已去意纯无漏。云何得起欲界心耶答正会如疏。复有说云。经中既云起欲界心。明知八地得起有漏。而言无漏依多分说详曰。若八地去许第六识起有漏者。即第七识<a>我执</a>乃行。如何瑜伽言八地等唯成转识不成赖耶。若据多分。二乘无学应亦同之。同一句故。又大般若云。不退位得漏尽通。以彼诸漏永不起故。若许更起岂不违经。若据多分即第七地应名漏尽及舍赖耶。多不起故。若云第七方八不及。亦应第八不如后地。应第九等方名舍执得漏尽通。若云第八是不退故七不例者。既齐容有我执等行。亦应同七不名不退。若依胜劣还第九等合名不退。由此定知不起有漏。疏会为善今助一释。大般若言起欲界心通实及似。彼经但言菩萨能超诸等至等。不言唯是不退位故。故通诸地皆能超定。随应真．似。瑜伽且据唯无漏者自在人说。亦不相违欲界心问心．心所法界系自别。准何得知而似于彼便立彼名答按瑜伽论六十九云。又从欲界无记无间色界善心生。如色界果欲界变化心。即从色界善心无间此欲界无记心生。又说此心为欲界者。当知是彼影像类故。非自性故。既云是彼影像类故非自性等。云何得是实欲界心。实欲界心何须云类非自性耶。论既自释是影像类非自性故。明变化心似欲名欲。不尔云何言影像类非自性耶。此既色界似欲界。菩萨似欲名欲何失</p>
<p style="text-align: left">
	　　疏。第二解至仍非想地为依等者。问即无学等应恒住此。以非想种恒时有故答曾得彼定后余定心引无心位。方依彼种建立斯定。岂但有种即得定耶问准超定者身中理有厌．不厌种。由初习时厌劳虑故今依何立答因位可通昔厌种立。果位不然。得胜舍劣无厌种故</p>
<p style="text-align: left">
	　　疏。无进趣止息行相者。无进不同有学。无止不同无学</p>
<p style="text-align: left">
	　　疏。不同余种非止息故者。此释外难。外难可悉。此谈其定有止心等不起之能。名为不止息不同无学学穷名止</p>
<p style="text-align: left">
	　　疏。通有为无为有为中通有无漏者。显学．无学被法通局</p>
<p style="text-align: left">
	　　论。后上二界至意成天故者。问七地以前未变易者。往还二界理教无遮。云何欲界不得后起答且谈二乘不据菩萨。由斯但引邬陀夷经以之为证。疏据此理云欲不起邬陀夷事如婆沙论一百五十三云。如契经说。尊者<a>舍利子</a>告苾刍众言。戒定惠具足者能数数入灭受想定。彼于现法及将死时。若不能辨如来圣旨。命终起段食天生在意成天中。于彼复能数数入出灭想受定。斯有是处应如实知。具寿邬陀夷在彼会坐语尊者<a>舍利</a>子言。彼苾刍生意成身天能数入出灭想受定无有是处。第二第三亦如是说。佛告邬陀夷。汝以何等为意成天。岂不欲说非非想处为意成耶。彼答如是。世尊告曰。汝是愚人盲无惠眼。云何乃与上座苾刍共论甚深阿毗达磨。广如彼说问准所引经不言无色得起灭定何为诚证答由经隐秘大小乘解各有不同。取证亦别。故有宗云。意成天者是色界系。故佛见诃<a>沙弥</a>所说。若经部计通无色界中。无色界中亦起灭定。故婆沙论一百五十二云。譬喻者说戒定惠具由斯无色起无有失有义大乘者说。舍利子说色．无色界名意成天皆得起定。故佛便诃邬陀夷云。二果八地如身子说皆能现起。汝今云何将非想地为意成天而不起耶。故今引证无色起定详曰。今观论意引经证彼色．无色界是意成天。意成天成即得证彼无色入定证理云何答若无色界非意成天。沙弥不合难舍利子。佛不应云汝岂不谓非非想处为意成耶。准佛沙弥诃难之辞。明知先许意成天者通无色界。次证定云。身子但言意成天者即得重起。言不简故故通无色。若云身子意谈色界。此亦不然。文不言故。设纵尔者文既不遮。明知彼意但一时尔。佛诃但云不得尊意。不云无色无得起义。由斯论主依文约理引之为证</p>
<p style="text-align: left">
	　　疏。非不定人至无余地说者。按彼论云。如回向菩提声闻由遇缘故乘无上乘而般<a>涅槃</a>。如是菩萨设为如来及诸菩萨之所弃舍因弃舍故。若遭尤重求下劣乘般涅槃缘。应乘下乘而般涅槃。然无处无容诸佛菩萨如是放逸弃舍于彼定无是处</p>
<p style="text-align: left">
	　　疏。与定性人有何别者。若不定性永入无余与彼定性而有何别</p>
<p style="text-align: left">
	　　疏。或此文与五十六别等者。五十六意据建立已一切皆起。此据少分。即彼论云。在圣相续通学．无学起者。先于此起。后于色界重现在前。托色所依方现前故。此据未建立阿赖耶识教。若已建立于一切处皆得现前</p>
<p style="text-align: left">
	　　论。要断<a>三界</a>至所引发故者。有义此依有顶善心等说。谓于有顶意识。粗动不能厌患制伏息灭。非谓制伏染心．心所。有顶染法全未伏断。亦能现起灭尽定故。前论亦言有顶上贪若伏若断不决定故。又若依染即下八地见所断全修断迷理。异生有漏亦不伏故详曰。本明灭定要断见惑而方得起。故说异生不能伏灭见道烦恼显彼不得。今者乃云不伏彼善。说之何为。与论文意殊不相当。又辨见惑如何以彼有顶修惑未灭为难。而细被之便成可笑。余过思之</p>
<p style="text-align: left">
	　　疏。有云至能入此定者。问彼人意何答灭尽定者三乘同得。法空智者唯大乘有。故不许之</p>
<p style="text-align: left">
	　　论。唯不还至得此定故者。摄论第三云。又入灭定等言。除佛．独觉．若阿罗汉．若不还果．及不退位诸菩萨等。余不能入</p>
<p style="text-align: left">
	　　论。彼随应生上八地等者。问随上八生。即显不定得第四定。与对法论岂不相违。彼论第九作四句云。若已离色界欲者。一切皆能入无色界寂静<a>解脱</a>定耶。设能入无色界寂静解脱定者。一切已离色界欲耶答此初句者谓依未至定已离色界欲。而不能得入无色界寂静解脱定释曰。即那含人而不得彼色．无色界根本定者。能离<a>色欲</a>而不能入无色定也言无色界寂静解脱即无色定。离苦．乐等得解脱名。非灭定也第二句者。谓诸圣者已得第四静虑。不求生无色界。而起厌背第四静虑行。恒现在前舍断结道依胜进道。渐次能入无色界寂静解脱定释曰。即那含人依六行道欣上厌下得无色定不断色染。胜进道者即六行道。对前断道得胜进名。然由能入无色解脱方入灭定。第三句者谓即此<a>行者</a>勤求离欲依断结道。渐次能入无色界寂静解脱定。第四句者谓除上尔所相。答如疏中会。或唯识师云。我不以杂集之言以为定量。何得以彼而为难耶</p>
<p style="text-align: left">
	　　疏。若尔异生应唯种子润者。此难意云。不还伏现即以种润。异生亦尔。何非种润设尔何过答即无异生得生上失。以下地种而未断故</p>
<p style="text-align: left">
	　　疏。异生现行润至应生上界者。其意难云。如言异生而以现润。下虽有现不润生上。圣言种润下虽有种不润生上答如疏明有义释云。<a>圣人</a>种正润。有种不上生。异生正润惑不伏不生上。分别起者及细俱生。非正润惑故。虽不伏而得生上。全界烦恼能润生者。若有正润亦能润生。无正润者余即不能。无所助故详曰第六意识俱生我见相应贪等岂非正润。若言是者正润惑在。云何言无故得生上。若言不是便违诸教。若云虽是由阙余者。此即疏意何烦更云。又不得言及细俱生非正润也</p>
<p style="text-align: left">
	　　疏。若伏下八地或五地等者。即前二师说伏八地．五地惑也。形灭定故并名为下。若伏八地二种无为皆非择灭。若伏五地唯想受灭不得择灭。不动无为择灭所摄。下四地惑并皆断故。<a>疏文</a>总也。应如此知有疏本云一地．五地。一字错也合为八字。有依一字作多解释有多过难。故八字正</p>
<p style="text-align: left">
	　　论。说已入远地菩萨等者。即瑜伽论六十二云。一切异生不能行故。唯除已入远地菩萨</p>
<p style="text-align: left">
	　　论有从初地至皆入此定者。问对法但云永伏烦恼不言起定。此论指彼文何不同答文虽不言意必许起何所以者答烦恼未伏定无由得。既一切惑永伏不行何不能起。此论取彼论意而言皆起此定。亦无爽矣</p>
<p style="text-align: left">
	　　论。经说至灭尽定者。按楞伽经第七道品明前六地。第七地去与二乘人所入灭定有差别也。故彼经云。佛告大惠。菩萨从初地乃至六地入灭尽定。声闻．辟支佛亦入灭定。大惠诸菩萨摩诃萨于七地中念念入灭尽定。以诸菩萨悉能远离一切诸法有无相故。大惠声闻．辟支佛不能念念入灭尽定。以声闻．辟支<a>佛缘</a>有为行入灭尽定。随在所取．能取境界。是故声闻．辟支佛不能入七地中念念灭定</p>
<p style="text-align: left">
	　　疏。虽瑜伽论至无违者。此言意云。取彼实缘无相界者不取其似。故除二乘。故与八十义不相违。菩萨．二乘虽俱后得。变有亲疎故分真似。今助一释。七地以上缘无相界亦变相缘。不尔便非依后得智而入灭定。然二乘者不能念念而入彼定故名不共。按彼论云。于一切相不复思惟。唯正思惟真无相界。渐入灭定灭转识等。次异熟识舍所依止。由异熟识无有取故。诸转识等不复得生。唯余清净无为离垢真法界在问既住无心后何能出答按瑜伽论第十二云。问入灭定时无有分别我当入定我当出定。正在定时心寂静故远离加行。将出定时心先灭故亦无作意。云何能出。答先于期心善修治故。若有诸行．诸状诸相。能入于定能出于定。于彼修习极多修习。由修习故任运能入任运能出释曰。由修习力虽无分别而能任运出入此定。先由修习有心定故。有诸行．相．状入出于定。于有心定由多修习厌离加行。加行力故任运入出又释此据自在。若未自在亦由期愿而方出定。今观此文通初．久习。言先期心是初业者。善修治故是久业者。下文但释久习出定。阙初不云又十二云。出灭定时缘三种触等。如枢要．灯并已具释。今依婆沙百五十三。问如是三触有何差别。彼有四说。第二说云。空是不动触。无愿是无所有触。无相是无相触。依三解脱以配三触。余繁不录</p>
<p style="text-align: left">
	　　论。闷绝者。闷有二种。一者闷触。二闷心所由闷触故引生心闷。疏取前义。有义取后。所以者何。既言闷触起时唯有意识。明知即是意识心聚名不共也。亦不可说虽触引生非闷即心。眼由缘引尚别有体。闷由触引心等不明名闷何失。下无心闷不言由引及似彼者。一云识聚不明之时名之为闷。非如眠有别心所法。故不言之。二云义准知故所以不说详曰观乎有义引证为理。理恐未可。论但说云闷触起时唯有意识。不言意聚而是闷摄。何以得证心聚为闷。以眠例者亦为不齐。如缘引眠眠不引眠。如缘引闷如何今闷更引心闷。又眠缘引立心所眠。缘引心闷亦应别立闷为心所。既不别立。何以得眠而为其例。不相似故。然疏本意显闷不同眠别有体。云闷非心。不障依于意识总聚而假立彼名心闷也</p>
<p style="text-align: left">
	　　疏。以触末摩等者。末摩梵言此云死穴。或云死节。顺正理论第三十云。末摩无别物。身有异支节触便致死</p>
<p style="text-align: left">
	　　疏。第二解以触处少分为体等者。即此唱文是第二解。以前论文是第一释</p>
<p style="text-align: left">
	　　论。又如浪像起一惑等者。又按瑜伽五十一。于一刹那而有四业。诸识不俱四业不立。故彼论云。何故若无诸识俱转。业用差别不应道理。谓若略说有四种业。一了别器业。二了别依业。三了别我业。四了别境业。此所了别刹那刹那俱转可得。是故一识于一刹那有如是等业用差别不应道理释曰。器世界名器。五根．扶尘．及种名为依。是识因缘增上依故。此二第八所缘之境。末那恒计第一为我名了别我。余之六识各了自境名了别境。随前四识有缘境能并名为业。其证意云。谓契经说第四了境一识现前。刹那刹那即四业转。诸识不俱便违圣言四业转义问五位无心六识不有。如何刹那四业转耶答有第四业必四业俱。不言恒时皆四业并。故无其失。若恒时俱但前三业</p>
<p style="text-align: left">
	　　疏。此中意起至复助五生者。五俱意识而有二义。一明了取。二能助五。若二眼识虽有明了。无助引生故不为例。如定意识虽实复明了不能助五</p>
<p style="text-align: left">
	　　疏。理实俗真者。生起于下。第二俗等而对真等有四三二重数差别</p>
<p style="text-align: left">
	　　疏。或转变者是变异义者。问初解何别答所变之用是依他起故与前别。此用实非见相二分。依此二用计能所取方名二分。用是二分执所起处。二分之用用名二分</p>
<p style="text-align: left">
	　　疏。上文安惠说余非佛者。上言二分安惠明余不据佛说。佛无二分。下文明佛有二分者。<a>护法</a>适尔非惠本意</p>
<p style="text-align: left">
	　　论。又契经三界唯心者。此十地经。无性摄论广释其意。疏中虽引随文兼释。初学难分。今更引之冀令易悟论云唯有心者心识是一。唯声为遣所取境义。由彼无故能取亦无。不遮心法。由彼与心不相离故。如说若无心所有法心未曾转。若尔灭定何故唯心释曰。此经部难。若言有心定有心法。如何灭定唯有心王。经部灭定唯有心故论是彼宗过。我大乘宗若处有心必定亦有心相应法。若处无有心相应法心亦定无。如是三界皆唯有心。此言显示三界唯识。言三界者。谓与欲等爱结相应堕在三界释曰。举欲界爱等色．无色二界爱结。无漏清升。对彼有漏名之为随论此唯识言成立唯有诸心．心法。无有三界横计所缘。此言不遣真如所缘依他所缘。谓道谛摄根本．后得二种所缘。由不为爱之所执故。非所治故。非迷乱故。非三界摄。亦不离识故不待说。若尔应说如是二界。无色界中经部唯有心．心法故释曰。若以二智不执外境。二智所缘不离识故唯识自成故不待说。无色经部心不执外。彼界唯识不说应成。对彼应言二界唯识论此难不然。识所取义皆无义故。非但色无说名唯识释曰。但识所取心外之境并皆是无名为唯识。不唯色无得唯识名论何者释曰。外人问也。除色等外何者更是识所取耶论亦无余<a>虚空</a>等识所取义释曰。此出色外所取之义论经部诸师许无色界诸心．心法是无色相无体无实所取境义显现所依释曰。叙彼计也。彼计虚空是无色相。无体实等。然此空者由心．心所破色观空虚空方显。故心．心法是空所依论恐彼执为非心．心法故说三界皆唯有心释曰。恐执虚空离心．心所名非心法。或恐彼执能依空无。所依心法亦复不有。由斯故说三界唯心。披此观疏疏可悟矣</p>
<p style="text-align: left">
	　　论。又说所缘唯识所现者。按解深经。慈氏菩萨问世尊。诸毗钵舍那三摩地所行影像。彼与此心当言有异。当言无异。善男子当言无异。何以故。由彼影像唯是识故。善男子我说识所缘唯识所现故。世尊若彼所行影像即与此心无有异者。云何此心还见此心。善男子此中无有小法能见小法。然即此心如是生时。即有如是影像显现。善男子如依善莹清净镜面以质为缘还见本质。而谓我今见于影像。及谓离质别有所行影像如是显现。此心生时相似。有异三摩地所行影像显现。世尊若诸有情自性而住。缘色等心所行影像。彼与此心亦无异耶。善男子亦无有异。而诸愚夫由颠倒觉于诸影像。不能如实知唯是识。作颠倒解无性摄论第四释云。三摩地者是能令心住一境性。心法为体。此所缘境说名所行。本境名质。似彼现者说名影像。谓一切法作用作者皆不成故名无小法能取小法。譬如依止自面等质。于镜等中还见本质由迷乱故。谓我见影由镜等缘威力大故。虽无异影而似别有影像显现。此心亦尔问此镜中像为有无耶答有两释。一云镜中有别影像。眼识起时缘影而生。不尔便应有见无相。喻不似法。又摄论等镜像况依他。空花类遍计。又七十六云。如净镜若有一影生缘现前唯一影起。多影亦然。准此别有。但无实用说离质无。摄影从质云见自质。一云离质无别影像。由迷乱故谓见影像故佛地论第四说云。谓诸有情颠倒执着影像熏习成就力故。镜面为缘自识变异似面影现。由是<a>世间</a>起增上慢。谓我镜中见其面影。以无别影镜中生故。经但说言众像显现不言生起。佛地第五言生起者依现假说又无性摄论第五说云。又如影像于镜等中还见本质。而谓我今见于影像。而此影像实无所有又世亲摄论亦第五云。譬如影像实无有义。即于本质起影像觉。然影像义无别可得详曰。后释为胜。会余违文具义灯辨。小乘同异如瑜伽钞</p>
<p style="text-align: left">
	　　疏。空定唯空等者。作观行者而依空定观境皆空。若余人等即于其境而为其实既互相违。明境随心种种见别</p>
<p style="text-align: left">
	　　论。二无所缘识智者。有义应云无所缘识相智。无所缘相识得生故。文略不言。待今说故详曰。意云无境而识得生。言无所缘显境无矣。何繁相言。若言相者而是境相。故须置者四缘之中亦应说云所缘缘相。相是境故。彼不言相得知是境。故此何须。又相亦名所缘相也。论若言无所缘相者。岂不滥彼相分无耶。有相滥失故无为善。但见前文有识相言。便谓第二亦合有相。二文全别不可例同</p>
<p style="text-align: left">
	　　疏。应言境非真虑起者。有义旧说缘无得起虑者亦无有失。但约本质说此言故。影像即心非所说故。旧义胜疏详曰。若言缘无得起虑者。恐惑者言相无心生。故境非真便遣斯惑。何得非胜又影像者但不离心。如何得云即是心耶</p>
<p style="text-align: left">
	　　疏。以是法故即有体法者。论云所缘法者。即是因法既云所缘。必须有体故所缘因除彼空花。疏云以是法者以是法缘法也。省所缘言但云是法</p>
<p style="text-align: left">
	　　疏。又解除彼亦得者。因中应云除彼空花所缘法故。以言简之亦无过也</p>
<p style="text-align: left">
	　　疏。据理而言四事皆通者。有义弹云。身不定难如何得说通非情耶。若言情．非情境于多相续皆不定属说通非情。此亦不然。境通非情仍约有情名不定故。故应思之详曰。言四皆通通定不定或通有情。不云四种通情非情名皆通也</p>
<p style="text-align: left">
	　　论。谓识所变至说为法空者。按二十唯识论云。非知诸法一切种无。乃得名为入法<a>无我</a>。然达愚夫遍计所执自性差别诸法无我。如是乃名八法无我。非诸佛境离言法性亦都无故名法无我</p>
<p style="text-align: left">
	　　论。是恶趣空诸佛说为不可治者。按宝积经云。一切诸见以空得脱。若起<a>空见</a>即不可除</p>
<p style="text-align: left">
	　　论。乱相及乱体等者。摄论第四无性释云。乱相许为似色变识。乱体许为非色变识。顺结颂法。故文隔越其义相属。若无似色所变因识。非色果识不应得有。似若无境有境亦无释曰。言顺结等而释外难。外难意云。准长行释与彼颂文何故不次。故答彼言约顺结颂。取义相属故文隔越亦不相违。其文隔越对看可悉。先因后果名之为顺又云。似若无境无似色境。有境亦无。能有彼境颠倒之心名为有境</p>
<p style="text-align: left">
	　　论。<a>现量</a>证时不执外等者。依二十论通破正量．及萨婆多。故彼论云。如梦等时虽无外境。而亦得有如是现觉。余时现觉应知亦尔。故彼引此为证不成释曰。通破二宗又若尔时有此现觉。我今现证如是色等。尔时于境能见已无。要在意识能分别故。时眼等识必已谢故释曰。破正量部。以彼计境相续有故。故但破见又刹那论者有此觉时色等现境亦皆已灭。如何此时许有现量释曰。此破有宗。有宗境．识皆刹那灭</p>
<p style="text-align: left">
	　　疏。后五识生何故执断者。有何所以意执断耶。执既不断与五同缘。故知五俱第六意识有执无妨</p>
<p style="text-align: left">
	　　疏。若小乘等难至不是破他者。本虽破他设他有难。此文即成显正义也问设他有难依五识说。何乃不破彼五识耶答前已显五不执为外故不破之有义弹云。疏说此但显其正义不是破他。今解破他者详曰。疏意如前非不破他问何以得知疏亦破他答疏既说云不可执为是实外色。若不破他而诚于谁云不可执又。下方云若小乘等。若前不是破他说者。何乃中间言若等耶。以此而观。疏意不唯明中自义显对他难理通辨正。思之</p>
<p style="text-align: left">
	　　论。若觉时色等者。按摄论云。若于觉时一切时处皆如梦等唯有识者。如从梦觉便觉梦中皆唯有识。觉时何故不如是转</p>
<p style="text-align: left">
	　　论。要至觉时等。按摄论云。真智觉时亦如是转。如在梦中此觉不转。从梦觉时此觉乃转。如是未得真智觉时此觉不转。得真智觉此觉乃转又二十唯识论云。如未觉位不知梦境非外实有。觉时乃知。如是世间虚妄分别串习惛熟。如世梦中诸有所见皆非实有。未得真觉不能自知。若时得彼出世对治无分别智乃名真觉。此后所得世间净智现在前位。如实了知彼境非实</p>
<p style="text-align: left">
	　　疏。彼间等流种等者。即彼第二而明等流异熟因处</p>
<p style="text-align: left">
	　　疏。若前解等者。解等流中第一释也。对彼等流二种之义以辨余因。下疏准知</p>
<p style="text-align: left">
	　　疏。若约后解等流果等者。后解等流种亲生现亦等流果。故取作意种子望心为士用也</p>
<p style="text-align: left">
	　　疏。若后解等流至亦增上者。亦等流果显所生现望能生种有二果义</p>
<p style="text-align: left">
	　　论。有展转力等者。有义今别叙难。难云岂不由种生现对治方证离系。何故不说故论通也详曰。种生能治望离系果但为疎缘。与疏所叙对增上缘为难何别云别叙难。请审披之</p>
<p style="text-align: left">
	　　疏。一切种子于彼四果摄果不尽者。不摄无漏有为果也</p>
<p style="text-align: left">
	　　论。有说异类至或随转门者。按对法云。当知此中以自性等六种因相显因缘义。具如彼辨。恐繁不录。故显杨论第十八中。广非有宗六因不得为因缘云。且同类因有三过失。若言同类之因名同类因。有已成过。何以故。若善等法善等体性前已成就彼何用因。若言同类即因名同类因是即无果。有不定过。何以故。不示其果是谁因耶。又非决定因体同类。不相似法亦为因故。若言非同类即因亦非同类之因。是即言名有虚设过。同类因言无有所生浪施设故。如是于余四因三过。如理广说问与摄大乘岂不相违。彼许俱有是因缘故答显扬破彼现行相望俱有因义不同摄论。如前已会</p>
<p style="text-align: left">
	　　论。净居天上大自在宫等者。十地论云。现报利益受佛位故。后报利益摩醯首罗智处生故释曰。行满今生即证佛果名为现报。以前诸行但为远因。所以佛位不名后报。菩萨后身地前业感故名后报。圣者不造招后业故。后身菩萨名之为智。因智最胜以智标名。即此菩萨处彼天中名智处生。处谓安处。然自在宫诸教不同。如灯略辨。瑜伽．对法二钞之中更当会释</p>
<p style="text-align: left">
	　　论。二乘回趣等者。问前三果回趣大乘。为更经生方受变易。为不经生答有经不经而非一向。故佛地论第二云。若有学位回向菩提。或随烦恼感生势力。感彼生已于最后生。伏诸烦恼起定愿力。资现身因乃至成佛。或回心已即伏烦恼起定愿力。资现身因乃至成佛问若经生者如初果人要受七生。为不尔耶。余问准此答佛地论中但许经生不定生数。随多小生未必具受问既许轻生取后果不答佛地论云。经生伏惑而不言断。故不取后所未得果</p>
<p style="text-align: left">
	　　论。第六转识至更相引故者。诸心相引具如灯辨。故此不云</p>
<p style="text-align: left">
	　　论。初起无漏至唯欲界者。显杨论证如下当引</p>
<p style="text-align: left">
	　　论。三所缘缘至所虑所托者。具如疏明。有义人物等质虽体是有。水镜等法能带己相然无彼质水镜亦有。彼质但能生镜等影不生镜等。非但生影名之为缘。要生能照方名缘故。故质非是镜等所虑。亦非所托。是故应以二义双简详曰。理实虑托镜望质无。然镜中影非不由质。据此一边云[門@報]所虑亦何爽也。或镜等体不待质生。能照之用因所照显。若无所照将对于谁得名能照。亦犹真性本自无为。要待惑亡果义方显。镜之能照类亦应然。据此义言有所托者理亦应通又疏云设本意可知</p>
<p style="text-align: left">
	　　疏。亲所缘者。即谓见分是带己相者。相分名己。见分带相名带己相</p>
<p style="text-align: left">
	　　疏。此疎中即影像相分是带本质之相等者。有义弹云。若尔疎者应是相分之所缘缘。故应说云。亲所缘缘己体之相。是能缘心亲所带故。彼疎所缘虽非亲带。然亲所带杖彼而生。与彼相似。展转言之亦名所带。所缘既尔缘义亦然。亲所带相藉彼而生方起心等。故展转说名之为缘。然亲所缘非无带彼疎所缘义。然今论文言带己相。意显能缘带彼所缘己体相故详曰。心带境相据展转言非疏不许。故前疏云。缘生于谁。谁带己相。谓心相应明心带境。若云疏据亲所缘者。在疏无文。又疏科云初释出体。岂初段中疏主不许通疎亲缘。以此故知。疏主许心带境相也。今言影像是带质者。带谓狭带亲附之义。依此义言云相带质。见望本质隔相疎远故不言之。由斯前后望义不同理无有失今又解者。带有二义。一带者挟带亲附之义。能缘亲附所缘之境而不相离名为挟带。而犹世言身佩釰矣。二带者似也。能缘有似本质之相。相即相分。心质相离名为带似。亦若世言面带火也。虽境望心近远不同。然心对彼总得名带。如次名为二所缘缘。心因亲疎二境起故。故论总中言带己相。心或相应不遮何相。别中方说能所二缘不离相离。由斯不假据展转说方名为带。智者思之</p>
<p style="text-align: left">
	　　论。非诸有情种皆等故者。问设种不等变之何失答他种为质自种为影。若有多少即有质影不同之失。若云不同亦何失者。应亦青质而相是黄种种之过又变他种应有圣凡杂乱之失。如凡第八缘圣无漏凡应成圣。有无漏故。二乘圣等缘凡之种应还成凡。具惑种故。若云凡八不缘无漏。若尔凡可无违。圣缘有漏成惑种过问佛缘凡夫不成于凡。二乘缘凡何令起惑答有漏第八变即有用。无漏第八但现彼影非皆有用。故不相例</p>
<p style="text-align: left">
	　　论。能于余法等者。除自已外与余一切皆为其缘不同所缘。所缘缘者唯对能缘以为缘故</p>
<p style="text-align: left">
	　　论。生住成得四事别故者。按显扬论第十八云。问以谁为先。谁为建立。谁和合故。何法生耶。答自种子为先。除所依种。外所余若色．非色所依及业以为建立。伴及所缘境为和合故。如其所应欲系．色系．无色系．及不系诸法生大论同之。所言住者对法第五云。任持增上者。谓风轮等于水轮等。器世间于有情世间。大种于所造。诸根于诸识释曰。风轮．器世．大种．诸根为依。令彼水轮．有情．所造．诸识而得住故。所言成者具如疏引所言得者显扬十八云。问以谁为先。谁为建立。谁和合故得何法耶。答三乘种姓为先。内因力为建立。外因力为和合故。证得烦恼离系涅槃。此中内因力者。谓如理作意小欲知足等内分善法。又得人身生在圣处诸根无缺无诸业障。于如来所具净<a>信心</a>。如是等法是名内因力。外因力者谓诸佛出世宣说妙法。住<a>正法</a>者共为伴侣。具悲信者以为施主。如是等法名外因力彼显扬论又有作用。此论所无故彼论云。问辞同前。答自种为先。即彼前生为建立。彼生缘为和合故。自作业者自所作用。而得成辨。自所作业者。如眼之见业。如是所余诸根当知各别作业。又如地能持．水能烂火能烧．风能燥。如是等类是名外法各别作业。此论所无。会如本疏</p>
<p style="text-align: left">
	　　论。然增上缘至二十二根者。按对法第五。增上缘者有九增上。后六增上依彼二十二根建立。故彼论云。此后增上依二十二根建立。境界增上者。谓眼．耳．鼻．舌．身．意。由此增上力色等生故。产生增上者谓男．女根。由此增上力得入胎故。住持增上者谓命根。由此增上力众同分得住故。受用果增上者谓苦．乐．忧．喜．舍根。依此能受爱．非爱异熟故。世间清净离欲增上者谓信等五根。由此制伏诸烦恼故。出世清净离欲增上者谓三无漏根。由此永害诸烦恼随眠故又云。云何根几是根。为何义故观根耶。谓取境增上故。种族不断增上故。众同分住增上故。受用净不净业果增上故。世间离欲增上故。出世离欲增上故。是根所境增上者谓眼等六。由此增上力于色等境心．心法转故。种族不断增上者谓男．女根。由此增上力子孙等胤<a>流转</a>不绝故。余如前说。为舍执着增上我故故观察根</p>
<p style="text-align: left">
	　　疏。云俗家族者。男女二根。余颂配论义可知也。又瑜伽论五十七。有八复次废立斯义。初同对法。余七有别。恐烦不录</p>
<p style="text-align: left">
	　　论。除后刹那等者。如疏具明。诸论有违。义灯广会。故此不云</p>
<p style="text-align: left">
	　　论。近能引发根本位故等者。显得无漏根名所以。或释外难。外难意云。<a>三根</a>无漏。资粮．加行何得名为未知当知。故以引生远资等释</p>
<p style="text-align: left">
	　　论。于此三位至为此根性者。问菩萨要托第四静虑。若据二乘三受不俱。如何此位得有九根答通依三乘得有九根。不言九根而俱起也</p>
<p style="text-align: left">
	　　论。加行等位至故多不说者。问加行善根是色界法。离欲方得。云何此位犹有忧根答决择分善通依色界本地．近分。近分起者既未离欲得有忧根。固无有失。故按对法第十本论说云。未知欲知根者。谓于方便道及于见道十五心刹那所有诸根释论云。诸根者谓意根．信等五根。由未至定等地所依差别故。如其所应有乐．喜．忧．舍</p>
<p style="text-align: left">
	　　疏。然此无漏根通三界等者。生起下论。今按彼云。问空无边处地几根可得。答十一。识无边处．无所有处地应知亦尔释曰。信等五根．意舍命三．三无漏根合为十一论云问非想非非想处地几根可得。答八释曰前十一根中除三无漏。三无漏无如此下释。此等皆约诸人容有现行而言。不依一切及种子说。凡无无漏。下界种子上身有故。不唯八等。论七根入无色等。如义灯释</p>
<p style="text-align: left">
	　　论。前三无色有胜见道等者。如疏具明。诸多同异灯中亦辨。三类边智如前钞说。故不重云</p>
<p style="text-align: left">
	　　疏。唯得修修非行修修者。得谓所得。修谓熏修。由现道力令所得法种子增明。故所得法名之为修。行谓现行。修谓习学亦名习修。疏第八</p>
				</div></div><hr><script charset='utf-8' src='../../js/footer.js'></script></body></html>