<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修菩萨念佛三昧经 第四卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>菩萨念佛三昧经 第四卷</center></div><div class='fo'><center>经文出处:来自无量光明网</center><br/><br>
<p>　　宋<a>天竺</a><a>三藏</a>功德直译</p>
<h2>赞三昧相品第九</h2>
<p>　　尔时<a>世尊</a>告不<a>空见</a><a>菩萨</a>摩诃萨言。善哉善哉。不空见。无劝汝者。乃能如是为诸众生请问三昧。欲以<a>解脱</a>利众生故。欲令众生具不思议净善根故。欲令众生获得<a>三界</a>最胜利故。为令众生超出三界一切行故。为令众生于诸有为得善义故。为令众生深解随顺得<a>饶益</a>故。为令众生于甚深法决定义故。欲令众生尊<a>说法</a>故。欲令众生敬重施故。欲令众生舍诸有故。欲令众生趣无上戒故。欲令众生具足忍故。欲令众生勤精进故。欲令众生得<a>禅定</a>故。欲令众生深重智慧。如金刚心善修定故。欲令众生心离尘故。欲令众生善摄心故。欲令众生其心不动犹帝幢故。欲令众生重法义故。欲令众生不惜身命厌诸行故。以是等缘请问如来</p>
<p>　　尔时世尊告不空见。汝今谛听善思念之。吾当为汝分别演说。时不空见即白佛言。唯然世尊。愿乐欲闻。告不空见。诸佛所说菩萨所行<a>念佛</a>三昧。此三昧者。诸菩萨等常应亲近精勤修习。既得修习此三昧已。即便增长见法安乐。增长无贪及以嗔痴。增长惭愧六<a>神通</a>等。增长得见一切诸佛。增长无数清净佛土得知<a>宿命</a><a>生死</a>因缘。住胎清旷母族豪胜。得微妙善大人相好。具足<a>出家</a>及舍大舍。得知众生其行相续。具足多闻世出出法。又得种种诸善法处。当得善学世无比法。复得善巧说一切法。及得了知前际后际。字章句相智慧备足。得善转心神通变化。善知过患得广大力。得知他方诸菩萨等。及以众生精粗白黑。长短大小处及非处。未成佛道趣向具足。得不动念神通具足。常得大姓高族具足。端正威势功德具足。得<a>梵音</a>等及以诸辩。无不具足悉如上说。同如来生无生之生。常生中国不处边地。欲求遍往他方世界。至诸佛所咨受<a>正法</a>。欲乐住此或游十方。觐诸如来恭敬供养。彼此菩萨功德具足</p>
<p>　　尔时世尊。即说偈言</p>
<p style="text-align: center">　　不空见菩萨有妙三昧王</p>
<p style="text-align: center">　　我住智力故深知此三昧</p>
<p style="text-align: center">　　菩萨应当修得见十方佛</p>
<p style="text-align: center">　　到六通<a>彼岸</a>疾得菩提道</p>
<p style="text-align: center">　　见诸净妙土摄知生死缘</p>
<p style="text-align: center">　　住胎既无比母族又<a>殊胜</a></p>
<p style="text-align: center">　　善修诸法行相好皆具足</p>
<p style="text-align: center">　　出家弃诸爱人天所滞欲</p>
<p style="text-align: center">　　为利<a>世间</a>故求于菩提道</p>
<p style="text-align: center">　　生在豪姓家永到<a>甘露</a>境</p>
<p style="text-align: center">　　具得六神通圆足说真智</p>
<p style="text-align: center">　　多闻持正法获得大<a>自在</a></p>
<p style="text-align: center">　　多闻广于海如闻皆<a>修行</a></p>
<p style="text-align: center">　　具众决定义及知众生本</p>
<p style="text-align: center">　　学习世出世善法之所趣</p>
<p style="text-align: center">　　获得聪利智捐去无知业</p>
<p style="text-align: center">　　弃舍有为事行于无为法</p>
<p style="text-align: center">　　亦得天眼智天耳闻诸法</p>
<p style="text-align: center">　　忆念宿世行知他心<a>意识</a></p>
<p style="text-align: center">　　欲乐现种种诸妙神通事</p>
<p style="text-align: center">　　常善转变心开演于明脱</p>
<p style="text-align: center">　　开发十力慧广利于世间</p>
<p style="text-align: center">　　知处及非处诸法之所归</p>
<p style="text-align: center">　　说烦恼过患常应修此定</p>
<p style="text-align: center">　　得趣向具足得意无与等</p>
<p style="text-align: center">　　得念及威力得安行亦然</p>
<p style="text-align: center">　　姓族最殊胜端严甚清显</p>
<p style="text-align: center">　　弃于有为行无毁诸功德</p>
<p style="text-align: center">　　得大威势力人中最殊胜</p>
<p style="text-align: center">　　犹如天<a>帝释天</a>中独尊严</p>
<p style="text-align: center">　　欲得无比音雄猛诸威音</p>
<p style="text-align: center">　　成就义大仙当求此三昧</p>
<p style="text-align: center">　　如龙<a>欢喜</a>行普施电光耀</p>
<p style="text-align: center">　　复降甘润雨沾洽于大地</p>
<p style="text-align: center">　　是龙所游境实为不思议</p>
<p style="text-align: center">　　若安住最上神通王三昧</p>
<p style="text-align: center">　　能作诸供养奉献无边佛</p>
<p style="text-align: center">　　犹如龙王雨泽及于一切</p>
<p style="text-align: center">　　欲成就善教亲近最上说</p>
<p style="text-align: center">　　摄取无为乐当修此三昧</p>
<p style="text-align: center">　　种种深解脱当宣诸妙偈</p>
<p style="text-align: center">　　欲令一切众咸使得安乐</p>
<p style="text-align: center">　　常修是三昧不离佛菩提</p>
<p style="text-align: center">　　及与声闻众得见他方刹</p>
<p style="text-align: center">　　若欲得咨问此土之世尊</p>
<p style="text-align: center">　　及诸他方佛应修此三昧</p>
<p style="text-align: center">　　若欲见他方不思议世尊</p>
<p style="text-align: center">　　亲近彼诸佛蒙光设供养</p>
<p style="text-align: center">　　往返诸刹土得无数功德</p>
<p style="text-align: center">　　应当修诸佛所说深三昧</p>
<p style="text-align: center">　　往往从生处恒得与佛俱		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>菩萨念佛三昧经正观品第十</h2>
<p>　　尔时不空见菩萨白佛言。世尊。菩萨摩诃萨。若欲成就诸佛所说。菩萨念佛三昧者。应当亲近修习何法。尔时世尊告不空见。若诸菩萨欲得修习诸佛所说念佛三昧。欲得亲近诸佛如来。复欲疾得阿耨多罗三藐三菩提者。应当安住决定之心。又应永舍不决定心。舍我见心知<a>无我</a>心。当观此身如水聚沫。观于色阴当如<a>芭蕉</a>。次观受阴如水上泡。复观想阴如热时焰。又观行阴如空中云。观于识阴犹如幻化。菩萨若欲入此三昧。应当深生怖畏之想。又宜具足惭愧之心。舍不怖畏而作怖畏。舍无惭愧修惭愧心。具舍摩他毗婆舍那。以方便智舍我无我。应习智脱及三空门。又当深知三受生起。亦应舍离三不善根。即当起于三昧之聚。观诸众生犹如我身。观四念处身受心法。观四食患作无食想。所谓抟食触思识等。修不净想及以慈悲。安住于喜令舍具足。起诸禅定而不味着。亦不毁呰一切诸法。此身不实犹如幻焰。不乐长寿应当舍离。善防护心习学多闻。不慢于法勤护不谤。即得闻才及以法才。既闻法已守护是义。尊重<a>佛法</a>恭敬僧宝。近善知识远离恶友。不着世俗言论之味。恒能不离阿兰若行。心常平等怜愍众生。其心不退不怀嫉妒。称量诸法心不染累。分别一切无数诸法。常求甚深方等经典。<a>信心</a>坚固不生疑虑。常能精勤读诵此经。即是诸佛无上道也</p>
<p>　　诸佛功德之所生处。应当如是真实其心。摧伏憍慢至意听受。增长正法离杀盗淫。懒惰贡高是非之心。舍存真我邪谤之说。除秽乱语灭诸诤论。心乐安住布施持戒。忍辱精进禅定智慧。诸波罗蜜皆悉具足。能舍头目心不退没。如四大姓不可改易。身意精勤不顾躯命。于四供养心无贪着。安住十二头陀之行。不求己利及以名誉。舍心爱滞得四神足。离四颠倒及烦恼刺。渡于四流于四威仪。修四念处令得五根。修行五力舍于五结。不求五欲福报之庆。舍五秽心修五解脱。善知五阴弃六欲处及六身受。除六爱身修于六念。知六识分勤求六通。修七觉意深知七界。所谓害界恚界出界欲界<a>色界</a>无色界及以灭界。除断七使及七识住。舍八懒惰去八妄语。知世八法得八大人觉。知八解脱修八正道。舍于众生九居之处。除九慢法放弃九恼。亲近修学喜等九法。又复勤习九次第定。舍十不善行于十善。方便精勤求佛十力</p>
<p>　　又不空见我今略说一切诸佛所说三昧。应当勤修念报佛恩。学三昧已。即得不退阿耨多罗三藐三菩提。而是菩萨以大智力。能为众生说此三昧。其余声闻不能观察宣说书写受持读诵。若能观察书写受持读诵之者。此人福业亦不唐捐。要当得值佛出于世。若诸菩萨<a>教化</a>受持。疾得不退菩提之道。又不空见诸佛所说。念佛三昧名为要法。诸大声闻所不能行。若人闻说此三昧者。将来之世必当值佛尔时世尊。即说偈言</p>
<p style="text-align: center">　　若有修诸佛所说深三昧</p>
<p style="text-align: center">　　观法心相续舍不相续念</p>
<p style="text-align: center">　　善观于阴身离我无我想</p>
<p style="text-align: center">　　此身不牢固犹如水聚沫</p>
<p style="text-align: center">　　虚诳犹如化亦如婴儿语</p>
<p style="text-align: center">　　观色如浮云见受若水泡</p>
<p style="text-align: center">　　想如热时焰观行阴无实</p>
<p style="text-align: center">　　犹如彼芭蕉观五识如幻</p>
<p style="text-align: center">　　修惭愧恐畏舍摩毗婆那</p>
<p style="text-align: center">　　应远无惭愧除我无我见</p>
<p style="text-align: center">　　习如与解脱及以三空门</p>
<p style="text-align: center">　　又应知三受舍三不善根</p>
<p style="text-align: center">　　常学三善根求最胜三昧</p>
<p style="text-align: center">　　勤行戒定智速得甚深定</p>
<p style="text-align: center">　　离诸邪见等正习此三昧</p>
<p style="text-align: center">　　舍世众诤论常修出世法</p>
<p style="text-align: center">　　观察身念处受心亦复然</p>
<p style="text-align: center">　　于法无疑惑不久得此定</p>
<p style="text-align: center">　　常行禅解脱不惜身<a>寿命</a></p>
<p style="text-align: center">　　多闻不贡高不诽谤诸法</p>
<p style="text-align: center">　　闻法应受持持已谛观察</p>
<p style="text-align: center">　　常供养诸佛法僧亦如是</p>
<p style="text-align: center">　　若于善知识恒念报其恩</p>
<p style="text-align: center">　　远诸恶知友不闻邪师论</p>
<p style="text-align: center">　　应求赞善者常共俱游处</p>
<p style="text-align: center">　　不远阿兰若应求胜菩提</p>
<p style="text-align: center">　　等心于群生不毁呰诸法</p>
<p style="text-align: center">　　不染一切法应知真实法</p>
<p style="text-align: center">　　舍诸非法行不久得此定</p>
<p style="text-align: center">　　除一切诸恶及见真我者</p>
<p style="text-align: center">　　杀害慢淫盗毁呰懒惰等</p>
<p style="text-align: center">　　不作诸恶口邪论诤讼等</p>
<p style="text-align: center">　　次第说佛法当求此三昧</p>
<p style="text-align: center">　　施戒及忍辱精进禅智等</p>
<p style="text-align: center">　　常勤精修习成就此诸度</p>
<p style="text-align: center">　　不久当得斯功德定法行</p>
<p style="text-align: center">　　若舍内身分及外财眷属</p>
<p style="text-align: center">　　不久得菩提最静心三昧</p>
<p style="text-align: center">　　若人心如地水火风空等</p>
<p style="text-align: center">　　皆悉当速疾获此妙三昧</p>
<p style="text-align: center">　　若有诸人等身心甚端直</p>
<p style="text-align: center">　　不贪着衣食床褥及医药</p>
<p style="text-align: center">　　是人当疾得如此之三昧</p>
<p style="text-align: center">　　成就四正勤具足四如意</p>
<p style="text-align: center">　　舍于四颠倒及四烦恼刺</p>
<p style="text-align: center">　　永度于四流弃舍诸受取</p>
<p style="text-align: center">　　修行五根力除断于五结</p>
<p style="text-align: center">　　不求五欲报舍诸烦恼心</p>
<p style="text-align: center">　　应修五解脱及五身三昧</p>
<p style="text-align: center">　　谛知五阴法深修<a>六和</a>敬</p>
<p style="text-align: center">　　远离不恭敬除去六触身</p>
<p style="text-align: center">　　观<a>六度</a>相续舍彼六爱身</p>
<p style="text-align: center">　　成就于六通深修六念处</p>
<p style="text-align: center">　　亦复勤专行六识之法分</p>
<p style="text-align: center">　　修七菩提分复行于七财</p>
<p style="text-align: center">　　念舍憍慢处除断七种使</p>
<p style="text-align: center">　　当修如此行以求胜三昧</p>
<p style="text-align: center">　　舍彼七识住除此八妄语</p>
<p style="text-align: center">　　常修八正道得三昧不难</p>
<p style="text-align: center">　　得八大人觉行八解脱门</p>
<p style="text-align: center">　　知世间八法即为最胜智</p>
<p style="text-align: center">　　如此常修行得三昧不难</p>
<p style="text-align: center">　　自离于九恼亦不恼他人</p>
<p style="text-align: center">　　修喜等九法次当得三昧</p>
<p style="text-align: center">　　聪慧舍十恶修行十善业</p>
<p style="text-align: center">　　又能遵十力得三昧不难</p>
<p style="text-align: center">　　常受持善法舍诸不善法</p>
<p style="text-align: center">　　昼夜常摄心得三昧不难</p>
<p style="text-align: center">　　住此三昧已不思议力说</p>
<p style="text-align: center">　　常见佛金色亦得闻演法</p>
<p style="text-align: center">　　若欲见十方灭度现在佛</p>
<p style="text-align: center">　　及以未来世饶益众生者</p>
<p style="text-align: center">　　是人当修此最上妙三昧</p>
<p>　　尔时不空见菩萨摩诃萨白佛言。世尊。菩萨若欲成就一切诸佛所说念佛三昧。云何当令其心相续。佛告不空见。是诸菩萨若能至心。忆念过去未来现在。十方一切无量如来。应正遍知明行足善逝世间解无上士调御丈夫<a>天人</a>师佛世尊。悉知众生往来生死。住胎具足母族亦然。及善相好四毗舍罗。慈悲喜舍惭愧恐畏。威仪等行悉亦具足及舍摩他毗婆舍那。解脱知行诸解脱门。念处正勤神足根力。觉道等法皆悉具足。知昔四流及生具足。亦知众生源始具足。生诸六通起大神足。戒定智慧及以解脱解脱知见无不具足。无碍解脱及无碍利。一切善法亦皆具足。色心清净境智清净。金色等身清净具足。而此菩萨应如是念。诸佛如来至心不动。亦当安住无所著心</p>
<p>　　复应如是心相续观。为何等法是如来耶。为以即色是如来耶。为当异色是如来乎。若以即色是如来者。色处众生具足色阴。而是众生应是如来。若以异色是如来者。除十二缘岂有如来。又以即受是如来耶。为当异受是如来乎。若以即受是如来者。一切众生具足受阴。而是众生应是如来。若以异受是如来者。除十二缘何有如来。想行识等亦复如是。为即眼根是如来耶。为异眼根是如来乎。若即眼根是如来者。一切众生应是如来。若异眼根是如来者。除十二缘何名如来。耳等诸根亦复如是。为即四大是如来耶。为异四大是如来乎。若即四大是如来者。内外四大亦是如来。若离四大是如来者。除十二缘何有如来。地水火风皆亦如是</p>
<p>　　菩萨如是相续观已。明见色阴既非如来。异彼色阴亦非如来。又见受阴即非如来。若异受阴亦非如来。即想行识非如来者。异想行识亦非如来。又见眼根非即如来。见异眼根亦非如来。耳鼻舌身非即如来。异耳鼻等亦非如来。见色声等非是如来。异色声等亦非如来。见香味触非是如来。异香味触亦非如来。见意及法非是如来。若异意法亦非如来。见即四大非是如来。见异四大亦非如来。地水火风亦复如是。菩萨如是心相续观。于一切法得方便智</p>
<p>　　又不空见。汝以何法能得无上菩提道耶。为以身得为以心得。若以身得此身不净。无所觉知如草木瓦砾。菩提非色无有形质。其相空寂不可见法。此身既如草木无知。云何当得菩提道耶。若以心得无上道者。心无形相犹如幻化。菩提<a>无心</a>亦无色貌。如幻如化云何可得。若诸菩萨得如此解。非身能得无上菩提。亦非心得无上菩提。不离身心得无上道。尔时佛告不空见言。应当如是观于如来。作是观者名为正观。又不空见。菩萨如是相续观法心不动摇。菩萨应当如是深解。则不退于三昧法也。又常离于不相续心。必当疾得无上菩提。尔时世尊。即说偈言</p>
<p style="text-align: center">　　心心相续念去来今现在</p>
<p style="text-align: center">　　一切普眼尊不久当见佛</p>
<p style="text-align: center">　　住佛大威力慈哀利世间</p>
<p style="text-align: center">　　忆念人中华调御功德尊</p>
<p style="text-align: center">　　当念昔生死住胎母族姓</p>
<p style="text-align: center">　　容相悉具足不久当见佛</p>
<p style="text-align: center">　　念佛八十好及宿世因缘</p>
<p style="text-align: center">　　恒集最胜业<a>正念</a>善法意</p>
<p style="text-align: center">　　念佛六神变及大自在通</p>
<p style="text-align: center">　　戒定智解脱皆悉得成就</p>
<p style="text-align: center">　　云何最上师得此寂静地</p>
<p style="text-align: center">　　念慈世间尊悲喜舍最上</p>
<p style="text-align: center">　　惭愧力<a>无畏</a>世间威德师</p>
<p style="text-align: center">　　念佛舍摩他毗婆舍那等</p>
<p style="text-align: center">　　又念智解脱及以三空门</p>
<p style="text-align: center">　　具念修正勤神足亦复然</p>
<p style="text-align: center">　　念根力具足及以菩提分</p>
<p style="text-align: center">　　念佛离生灭获此寂静处</p>
<p style="text-align: center">　　念难思善法色受皆清净</p>
<p style="text-align: center">　　想行及以识清净亦如是</p>
<p style="text-align: center">　　念佛真金色安住无著心</p>
<p style="text-align: center">　　观何法名佛摄心恒相续</p>
<p style="text-align: center">　　念色非如来四阴亦如是</p>
<p style="text-align: center">　　离阴非如来想识应当知</p>
<p style="text-align: center">　　念眼非如来耳等法亦然</p>
<p style="text-align: center">　　离眼非如来五情法皆尔</p>
<p style="text-align: center">　　念<a>十二因缘</a>调心得见佛</p>
<p style="text-align: center">　　念四大非佛异此四亦非</p>
<p style="text-align: center">　　应了十二缘见佛不为难</p>
<p style="text-align: center">　　若使诸佛阴而是如来者</p>
<p style="text-align: center">　　众生悉有阴亦应即如来</p>
<p style="text-align: center">　　若欲得根力当念十二缘</p>
<p style="text-align: center">　　阴非世间师异阴亦如是</p>
<p style="text-align: center">　　往昔诸因缘相续恒分别</p>
<p style="text-align: center">　　是以能摄取不思议智力</p>
<p style="text-align: center">　　此身常无知如草木瓦砾</p>
<p style="text-align: center">　　菩提无形色寂灭恒不生</p>
<p style="text-align: center">　　身不触菩提菩提不触身</p>
<p style="text-align: center">　　心不触菩提菩提不触心</p>
<p style="text-align: center">　　而能有触相实为不思议</p>
<p style="text-align: center">　　此是佛世尊最胜寂静处</p>
<p style="text-align: center">　　善能灭一切外道诸邪见</p>
<p>　　尔时不空见菩萨摩诃萨白佛言。世尊。菩萨云何得知我见。云何复当得离斯见。尔时世尊告不空见。菩萨若欲舍我见者。莫着住处当依无依。欲以法明利益一切。欲吹法螺击大法鼓。欲造法船建立法桥。度诸众生生死有流。欲观身相及不相续。此身不净秽恶充满。脓血涕唾九孔恒流。无常败坏眴息不住。危脆难信不可爱乐。犹婴儿语虚妄无知。是身不实如水聚沫。纵复假以衣服饮食。香熏庄严种种宝饰。于百千岁恣随其意。会当磨灭长夜无益。如此身性是生死法。又为虫兽之所食啖。复于长夜或在<a>地狱</a>畜生饿鬼阎罗王所。受无量苦未曾暂息。又于永劫处生死中。为他僮仆策使万端。此身长勤受众苦恼。而初不能知苦断习。证灭<a>修道</a>行诸功德。此身虽小受污甚多。应以是身施诸众生。若有惜命施其以寿。若须力者当惠其力。须肉与肉须血与血。当施须者不求勿与。或于彼人无所利益。愿以舍身善心因缘。除我见惑得解无我。住是舍身思惟观时。不复着于我见之惑。以不坚身修于坚身。又不空见。譬如村邑多有童子相随出村。游戏水边见水聚沫。是诸童子竞取弄戏。而此聚沫不<a>自觉</a>知。为他所弄亦无痛痒。如是不空见。若有菩萨观自己身当知此心。犹彼聚沫无有分别。若此菩萨作是观者。不久当得此深三昧。亦当疾得无上菩提。尔时世尊。即说偈言</p>
<p style="text-align: center">　　欲求最胜定得不思菩提</p>
<p style="text-align: center">　　永舍于我见常应观此身</p>
<p style="text-align: center">　　无常苦不净涕唾臭污等</p>
<p style="text-align: center">　　九孔流诸秽甚为可厌患</p>
<p style="text-align: center">　　虚诳无真实此是磨灭法</p>
<p style="text-align: center">　　眩惑犹幻化亦如水聚沫</p>
<p style="text-align: center">　　我此身危脆疮疣之窟宅</p>
<p style="text-align: center">　　周遍皆臭毒无一可乐处</p>
<p style="text-align: center">　　养之初无益卒为虫狼食</p>
<p style="text-align: center">　　一切诸乐具供饍于此身</p>
<p style="text-align: center">　　会归当朽灭终不得一实</p>
<p style="text-align: center">　　长勤无边劫苦痛恒万端</p>
<p style="text-align: center">　　地狱畜生报根本受苦处</p>
<p style="text-align: center">　　长夜增饥渴不可不思议</p>
<p style="text-align: center">　　众苦所逼迫为此乖菩提</p>
<p style="text-align: center">　　我此身不实应施诸众生</p>
<p style="text-align: center">　　解法心无惜所须便给之</p>
<p style="text-align: center">　　作此思惟已即唱如是言</p>
<p style="text-align: center">　　我今舍此身血肉随意取</p>
<p style="text-align: center">　　若有惜命者我当惠其寿</p>
<p style="text-align: center">　　亡躯济众生为疾得三昧</p>
<p style="text-align: center">　　段段求水沫未曾得坚实</p>
<p style="text-align: center">　　我身亦如是求真不可得</p>
<p style="text-align: center">　　若得此正观疾成菩提道</p>
<p>　　尔时世尊即便微笑。诸佛如来法皆如是。当于世尊微笑之时。面门即放种种色光。青黄赤白红绿颇梨。上至梵天从彼还下。绕佛三匝复至顶上。斯光俄顷忽然不现。长老阿难即从坐起。更整衣服右膝着地。合掌向佛以偈问曰</p>
<p style="text-align: center">　　最胜调御尊微笑非<a>无缘</a></p>
<p style="text-align: center">　　无上世间师愿为我宣说</p>
<p style="text-align: center">　　为以何因缘而现此微笑</p>
<p style="text-align: center">　　金色百福严善解于<a>真谛</a></p>
<p style="text-align: center">　　哀矜利益者世间所归趣</p>
<p style="text-align: center">　　为以何因缘而现此微笑</p>
<p style="text-align: center">　　无等人中尊最上无过者</p>
<p style="text-align: center">　　如来诸功德清妙无瑕秽</p>
<p style="text-align: center">　　复以何因缘而现此微笑</p>
<p style="text-align: center">　　住圣大悲尊一切所归者</p>
<p style="text-align: center">　　已离诸烦恼以净调御音</p>
<p style="text-align: center">　　唯愿为我说微笑之因缘</p>
<p style="text-align: center">　　今日谁应得若此深广义</p>
<p style="text-align: center">　　谁住坚固地谁国遇吉祥</p>
<p style="text-align: center">　　世间所归尊何故现微笑</p>
<p style="text-align: center">　　一切所归趣调御为我说</p>
<p style="text-align: center">　　愿闻清净人微笑之因缘</p>
<p style="text-align: center">　　若蒙圣开演疑惑则永除</p>
<p>　　尔时世尊告阿难言。我向说此相续观时。三万人得<a>法眼</a>净。八万百千亿那由他天。亦悉离垢法眼清净。复有三万亿那由他。<a>比丘</a><a>比丘尼</a>证阿那含。复有三万比丘比丘尼。及清信士女得无生忍。三万众生发菩提心。即皆修习菩萨之行。于人尊劫悉当成佛。此是初发无上道心。复有九万亿那由他诸众生等。悉皆不退菩提之道。当得作佛号曰放光及离垢尊释迦牟尼日光相佛月光明佛天中尊佛。九十二亿那由他众。发声闻心当成<a>罗汉</a>。尔时世尊作是语时。声震三千<a>大千世界</a>。佛以天眼见于十方。九十亿百千那由他诸佛刹土。其中众生皆见如来放眉间光。名曰明焰。遍照十方。众生见已心惊毛坚。时彼刹土无量百千万亿那由他诸众生等。遇斯光者。其中有得须陀洹果斯陀含果阿那含果阿<a>罗汉果</a>。有多众生发菩提心。皆不退转无上菩提。于未来世当得作佛。皆同一号号不退转。尔时世尊。欲令此义光宣明显。重说偈言</p>
<p style="text-align: center">　　我向宣说此心相续观时</p>
<p style="text-align: center">　　即有六十千九十九亿众</p>
<p style="text-align: center">　　以闻法利故而发菩提心</p>
<p style="text-align: center">　　复有三万人皆得圣慧眼</p>
<p style="text-align: center">　　已闻相续念寂定之菩提</p>
<p style="text-align: center">　　此等悉得免恶道之苦难</p>
<p style="text-align: center">　　八万亿诸天既闻如来音</p>
<p style="text-align: center">　　获得净法眼永离恶趣苦</p>
<p style="text-align: center">　　三万亿四众得不起法忍</p>
<p style="text-align: center">　　度脱诸恶道无复苦恼患</p>
<p style="text-align: center">　　当得成佛道如春之敷荣</p>
<p style="text-align: center">　　三万亿诸人学于菩提道</p>
<p style="text-align: center">　　是人亦当得诸佛大威力</p>
<p style="text-align: center">　　既成无上道怜愍于世间</p>
<p style="text-align: center">　　六万千天子学习于菩提</p>
<p style="text-align: center">　　乐中之乐行犹如<a>弥勒</a>尊</p>
<p style="text-align: center">　　无碍世间依以笑广利益</p>
<p style="text-align: center">　　阿难汝当知皆有因缘故</p>
<p style="text-align: center">　　是以我今日示发此微笑		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>菩萨念佛三昧经微密王品第十一</h2>
<p>　　尔时不空见菩萨摩诃萨白佛言。世尊。菩萨摩诃萨。云何当知安住惭愧恐畏等法。舍无惭愧得此三昧。尔时世尊告不空见。此诸菩萨所以惭愧。身作诸恶而怀羞怖。口意行恶复生耻辱。嫉妒懒惰亦复如是。若起不善恭敬诸佛。畏惧诸天及以世人。恶不善法可羞耻故。菩萨如是则住惭畏。舍无惭畏诸不善法。勤修众善护清净行。默然闲寂三业具足。不久亦当得此三昧。生生恒得值遇诸佛。当疾得于阿耨多罗三藐三菩提</p>
<p>　　又不空见。奇哉希有。我念过去经阿僧祇亿百千万那由他劫。初第三劫名为善生。次复有劫名曰宝炬。次复有劫名莲花池。时浊劫起余一千年。次复有劫名曰乐住。时有国王生此劫中。名胜微密。有大威德势力自在。王所住城名拘修摩清净香聚。其城纵广七十由延。有十二重七宝庄校。严丽光明如善建城。城北有地名为离垢。此处有苑苑名安隐。纵广正等面十由延。周匝皆有诸多罗树。其苑法式犹善建园。又不空见。尔时有佛。号曰明相如来应正遍知明行足善逝世间解无上士调御丈夫天人师佛世尊。出现于世。佛告不空见。时明相佛与其眷属住安隐园所从比丘九十九亿百千那由他。皆阿罗汉。诸漏已尽无复烦恼。心得自在所作已办。所应学者皆悉已学。明相如来应正遍知。于其晨朝着衣持钵。翼从比丘入城乞食。时微密王闻佛当来。即乘大象象名乐手。前后导从无数百千。皆共出城奉迎世尊。又不空见。是微密王遥见佛来。光色相好微妙殊特。皆大欢喜。即便下象趣如来所。头面礼足右绕三匝。即于道路请佛及僧。时明相佛默然许之。王既知佛已受其请。即于其夜扫洒<a>烧香</a>。严办种种珍妙供具。复于城内遍竖幢幡。悬诸华鬘璎珞宝盖。牛头香汁以洒尘坌。散种种花严饰于地。以箧盛花置于座前。作众妙伎以用供养</p>
<p>　　又不空见。王办供已。于晨朝时与诸营从。诣安隐园顶礼如来。白言世尊。食时已至。时明相佛闻王请已。即如其相现大神通。与诸比丘俱升<a>虚空</a>。放净光明九万百千照于东方。三方亦然。一一光中有八十亿那由他等诸妙莲华。一一华上有化如来。相好具足如明相佛。是诸如来眷属无量。左侍帝释右侍梵王。犹如真实释梵无异</p>
<p>　　又不空见。明相如来现此种种神变相时。一念之顷欲色诸天。即作无量众妙伎乐。以天栴檀多摩罗跋沉水华鬘。如是诸香以用供养明相如来。时彼世尊为王说法。大王当知。诸行无常有为皆苦不实故空。一切诸法悉无有我。所以者何。此身不净九孔流秽犹粪中虫。破坏危脆念念不住。四大诸阴假以为身。饥渴寒热恒来侵迫。虚诳幻炎犹水聚沫。不得自在磨灭之法。强名为人无一可恃。是故大王当深观察。生死诸行甚可压患。当勤方便求速远离。时微密王闻是语已。合掌向佛而作是言。如是世尊。诚如圣教。有为诸行无常苦空。一切诸法皆悉无我。现见此身不净臭秽。众苦之聚甚可厌患。时王见佛神通相貌。及闻如来所说之法。即发阿耨多罗三藐三菩提心。又不空见。时彼如来。知王已发菩提之心。与诸大众俱受王请。乘虚而往至城便下。是王从佛步入宫门。献座已讫次第而坐。王与群臣宫内眷属。及国人民侍立左右。擎诸供饍前受嚫愿。各各授食皆令充足。饭食已讫漱口澡手。复以种种华香伎乐。名衣上宝而以供养。时微密王即于是日。舍四天下及八十四亿那由他妃后婇女。以国王位付其长子。与八十亿那由他人。俱共往诣明相如来。于彼佛所出家修道。王出家已将欲请法。白言世尊。云何菩萨得诸佛所说念佛三昧。若人能得此三昧者。当疾成于阿耨多罗三藐三菩提具足见法。时明相佛告微密比丘。菩萨有二法得此三昧。亦当疾成无上菩提。何谓二法。菩萨应当信于如来所说经典。此大方等诸佛行处。菩萨具足此二法者。得此三昧当疾成佛。复有二法。何谓为二。舍摩他毗婆舍那。复具二法。舍我无我。安住惭愧恐畏等法。菩萨若能具足二法。得此三昧疾成正觉</p>
<p>　　告不空见。是微密比丘白明相佛。云何菩萨安住惭愧恐畏之法。得此三昧。明相如来告比丘言。菩萨应当舍三恶业。无惭愧等诸不善法。住于惭愧恐畏之法。而是菩萨惭畏具足。舍诸不善修行善法。应护清净身口意业。又不空见。是时比丘。于彼佛所闻说过患。即舍无惭恐畏诸恶。精勤摄心住诸善法。不失善法欲令满足。复更摄心安住正观。观一切法不增不减。亦不见法去来生灭</p>
<p>　　微密比丘作是观时。不见诸法有种种。相观十二缘如梦如炎。观于诸法如影幻化。观于诸法无增无减。观于诸法无名无性。观一切法无灭无生。微密菩萨如是修行。不久当得此三昧也。获三昧已辩才不断。过六万亿那由他劫。当得阿耨多罗三藐三菩提。佛告不空见。汝莫生疑。尔时舍国出家学道微密王者岂异人乎。莲花上佛如来是也。微密菩萨安住惭愧。修习成就一切善法。不久便得如此三昧</p>
<p>　　又不空见。我今语汝诸佛所说念佛三昧。若有众生不种善根。终不得闻如此三昧。告不空见。若善男子善女人等。曾于过去无量佛所。亲近供养殖众善本。方得闻此三昧宝王。何况书写读诵受持。分别解说观其义趣。是善男子善女人等。所种善根无量无边不可称计。是诸人等修菩萨乘。方得少闻如此三昧。次第当得阿耨多罗三藐三菩提。唯除身证</p>
<p>　　时不空见白言世尊。是诸众生不学大乘。为能得此三昧宝不。佛言如是。亦当能得。又不空见。譬如有药。其质坚【革*卬】不可斫刺。以石磨取用之涂鼓。若有怨敌临阵战时。彼军亦以毒涂其箭。闻鼓音声毒不能行。如是不空见。若善男子善女人等。少得遇闻三昧光声。是人皆当得于无上菩提之道。唯除身证。又不空见。譬如众生若依须弥金色之边。其身即与彼山同色。所以然者山势力故。如是不空见。若有善男子善女人等。少闻三昧威光之力。当得阿耨多罗三藐三菩提。唯除身证。所以者何。而此三昧。功德最胜不思议故</p>
<p>　　又不空见。譬如诸水悉入大海同其一味。所以然者以海力故。若善男子善女人等。不能读诵持说书写。但得暂闻此三昧宝。一切皆当得无上道。所以者何三昧力故。又不空见。若人正说诸佛法门得三昧母。说此三昧是名正说。若人正说如是三昧。无量无边功德之聚。摄取长养是名正说。又不空见菩萨摩诃萨修行布施。于一念顷以众妙宝。奉献恒沙诸佛世尊。以此功德当得成佛。若人读诵受持解说书此三昧。功德胜彼布施之福不可称计。尔时世尊。即说此偈</p>
<p style="text-align: center">　　我念往昔生调御明相佛</p>
<p style="text-align: center">　　一切诸世间咸共所归趣</p>
<p style="text-align: center">　　慈悲哀众生为说众妙法</p>
<p style="text-align: center">　　是佛大知见明了三世法</p>
<p style="text-align: center">　　如此普明尊世间最为上</p>
<p style="text-align: center">　　如来不思议无量深智力</p>
<p style="text-align: center">　　开显诸法门为利群生故</p>
<p style="text-align: center">　　发起大悲心拔济无量苦</p>
<p style="text-align: center">　　明相善逝尊八亿声闻众</p>
<p style="text-align: center">　　皆是阿罗汉诸漏悉已尽</p>
<p style="text-align: center">　　是诸应真等随从法王逝</p>
<p style="text-align: center">　　时有安隐园在城东北隅</p>
<p style="text-align: center">　　大仙经行处恒与圣众俱</p>
<p style="text-align: center">　　时有转轮王微密勇健士</p>
<p style="text-align: center">　　怜愍一切故导从出彼城</p>
<p style="text-align: center">　　是王遥睹佛其心甚寂怕</p>
<p style="text-align: center">　　相好殊世表威仪亦无比</p>
<p style="text-align: center">　　王即步奉迎往到世依所</p>
<p style="text-align: center">　　既至如来前头顶接足礼</p>
<p style="text-align: center">　　合掌恭敬已往住于一面</p>
<p style="text-align: center">　　请佛受明供世尊默然许</p>
<p style="text-align: center">　　王知佛垂许还敕诸官属</p>
<p style="text-align: center">　　洒扫宫城内严办诸肴饍</p>
<p style="text-align: center">　　王复到佛所白言食时至</p>
<p style="text-align: center">　　世尊若矜愍愿时屈威神</p>
<p style="text-align: center">　　与诸圣众俱至当奉微供</p>
<p style="text-align: center">　　时佛闻王请即现大神变</p>
<p style="text-align: center">　　普放千亿光遍满十方刹</p>
<p style="text-align: center">　　一一光明中化作亿莲华</p>
<p style="text-align: center">　　大悲愍众生为众现斯瑞</p>
<p style="text-align: center">　　又告不空见彼诸莲华中</p>
<p style="text-align: center">　　有大威德王相好特端严</p>
<p style="text-align: center">　　各以最胜意广说诸佛法</p>
<p style="text-align: center">　　诸行皆无常苦空亦如是</p>
<p style="text-align: center">　　无我恒不实此为磨灭法</p>
<p style="text-align: center">　　有何聪慧人而生乐着心</p>
<p style="text-align: center">　　诸行犹幻炎破坏流动法</p>
<p style="text-align: center">　　大悲明相佛演说如是法</p>
<p style="text-align: center">　　诸天见世尊奋大神通时</p>
<p style="text-align: center">　　作众上妙伎广设香花供</p>
<p style="text-align: center">　　善哉佛威力不可得称说</p>
<p style="text-align: center">　　王睹神化已兼设妙供养</p>
<p style="text-align: center">　　捐去四天下及以五欲乐</p>
<p style="text-align: center">　　出家守一心以修菩提道</p>
<p style="text-align: center">　　是王学道时问彼明相佛</p>
<p style="text-align: center">　　安住何等法得佛力三昧</p>
<p style="text-align: center">　　时佛说二法如是应当修</p>
<p style="text-align: center">　　得此深妙定施不思议乐</p>
<p style="text-align: center">　　闻佛说法已踊跃充遍身</p>
<p style="text-align: center">　　即发菩提心当得此三昧</p>
<p style="text-align: center">　　微密比丘者莲华上佛是</p>
<p style="text-align: center">　　若人信如来不诽谤此经</p>
<p style="text-align: center">　　是人住佛境疾得此三昧</p>
<p style="text-align: center">　　若人畏生死心不着于我</p>
<p style="text-align: center">　　常修舍摩他及毗婆舍那</p>
<p style="text-align: center">　　是人如此相疾得此三昧</p>
<p style="text-align: center">　　安住惭恐畏常修于止舍</p>
<p style="text-align: center">　　利智勤苦行速得此寂定</p>
<p style="text-align: center">　　观法无增减一切如虚空</p>
<p style="text-align: center">　　是聪慧菩萨疾得此三昧</p>
<p style="text-align: center">　　不见诸法起亦不见其尽</p>
<p style="text-align: center">　　恒观法无常亦如梦幻等</p>
<p style="text-align: center">　　常能勤习行不久得此定</p>
<p style="text-align: center">　　不见法异相唯睹无生灭</p>
<p style="text-align: center">　　又如影响炎当得此三昧</p>
<p style="text-align: center">　　观诸法平等无有差别相</p>
<p style="text-align: center">　　内既无身想观外亦复然</p>
<p style="text-align: center">　　不见其名字亦无有生灭</p>
<p style="text-align: center">　　若能如是观疾得此三昧</p>
<p style="text-align: center">　　时微密比丘如是谛观已</p>
<p style="text-align: center">　　初中及后夜其心常相续</p>
<p style="text-align: center">　　既闻如来说不久得此定</p>
<p style="text-align: center">　　即于一念顷而证此三昧</p>
<p style="text-align: center">　　得不断菩提即睹十方佛</p>
<p style="text-align: center">　　具诸有为行其心渐清净</p>
<p style="text-align: center">　　比丘在生死满十六千劫</p>
<p style="text-align: center">　　曾供无量亿诸佛之世尊</p>
<p style="text-align: center">　　然后获寂定得于无上道</p>
<p style="text-align: center">　　佛告不空见莫心疑不信</p>
<p style="text-align: center">　　汝是聪哲人勿怀于异见</p>
<p style="text-align: center">　　尔时比丘者莲华上佛是</p>
<p style="text-align: center">　　我今语于汝诸天及世人</p>
<p style="text-align: center">　　若欲观一切无量诸法者</p>
<p style="text-align: center">　　是人当应修如此妙三昧</p>
<p style="text-align: center">　　若有人乐欲生无量功德</p>
<p style="text-align: center">　　施众难思乐当持此三昧</p>
<p style="text-align: center">　　若人乐欲见十方三世佛</p>
<p style="text-align: center">　　复乐转法轮当持此三昧</p>
<p style="text-align: center">　　若有人乐欲具足诸相好</p>
<p style="text-align: center">　　深知生死缘亦备众善本</p>
<p style="text-align: center">　　是以当勤持如此胜三昧</p>
<p style="text-align: center">　　若有人乐欲远离诸恶趣</p>
<p style="text-align: center">　　为利众生故当持此三昧</p>
<p style="text-align: center">　　如是善人等昔已曾供养</p>
<p style="text-align: center">　　非一二与十无量亿诸佛</p>
<p style="text-align: center">　　求最上菩提得持此三昧</p>
<p style="text-align: center">　　若人乐欲求正念闻三昧</p>
<p style="text-align: center">　　已曾多供养过去无量佛</p>
<p style="text-align: center">　　是人久勤修过去所行道</p>
<p style="text-align: center">　　若人于彼处闻说胜三昧</p>
<p style="text-align: center">　　即发欢喜心踊跃意无量</p>
<p style="text-align: center">　　昔已曾供养多亿天中天</p>
<p style="text-align: center">　　若人于此经常修相续心</p>
<p style="text-align: center">　　读诵及解说受持与书写</p>
<p style="text-align: center">　　是人已曾见无量大明力</p>
<p style="text-align: center">　　譬如战场所他阵放毒箭</p>
<p style="text-align: center">　　以闻药鼓声毒消得欢乐</p>
<p style="text-align: center">　　若人闻如是胜定妙三昧</p>
<p style="text-align: center">　　为他说此法得明三昧力</p>
<p style="text-align: center">　　当来必成佛唯除身证者</p>
<p style="text-align: center">　　如须弥功德依者同其色</p>
<p style="text-align: center">　　<a>行者</a>有深慧闻定亦复然</p>
<p style="text-align: center">　　若有人得闻最胜三昧声</p>
<p style="text-align: center">　　斯人功德聚犹如大海量</p>
<p style="text-align: center">　　决定明三昧当得于菩提</p>
<p style="text-align: center">　　譬如江河水悉入于大海</p>
<p style="text-align: center">　　异本众流相皆同一醎味</p>
<p style="text-align: center">　　若人闻如是微妙之三昧</p>
<p style="text-align: center">　　即同菩提性无异无分别</p>
<p style="text-align: center">　　若有诸菩萨于多亿劫中</p>
<p style="text-align: center">　　勤修行布施为利一切众</p>
<p style="text-align: center">　　诸佛世依所广植无量业</p>
<p style="text-align: center">　　是诸菩萨等涉历无数劫</p>
<p style="text-align: center">　　虽行布施业得福未为多</p>
<p style="text-align: center">　　慈心说三昧功德胜于彼</p>
<p style="text-align: center">　　如母能生育此三昧亦然</p>
<p style="text-align: center">　　显现难思议诸佛之功德</p>
<p style="text-align: center">　　是人聪慧故常修此三昧</p>
<p style="text-align: center">　　不久当疾得无上自然佛</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>