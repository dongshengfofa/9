<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修菩萨念佛三昧经 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>菩萨念佛三昧经 第五卷</center></div><div class='fo'><center>经文出处:来自无量光明网</center><br/><br>
<p>　　宋<a>天竺</a><a>三藏</a>功德直译</p>
<h2>三法品第十二</h2>
<p>　　尔时不<a>空见</a><a>菩萨</a>摩诃萨白佛言。<a>世尊</a>。菩萨摩诃萨。具足几法得此三昧。世尊即告不空见言。菩萨若能具足三法。得此诸佛所说三昧。何者为三。所谓不贪不嗔不痴。如此善根。若是菩萨住于无贪。便得满足檀波罗蜜。心得安住如此法已。摄取不贪清净善根。永离贫穷恒得豪富。具大威势如日光曜。如是菩萨所修功德。皆为一切诸众生故。所可宣说无不信受。得此三昧不以为难。亦当疾成无上菩提。菩萨具此妙善功德<a>天人</a>敬信</p>
<p>　　菩萨若复能修不嗔善根之行。满足忍辱波罗蜜也。若是菩萨安住忍度。若人骂詈刀杖加之。解其支节断其头首。不生一念忿恼之心。亦不说他诸恶过咎。摄取不嗔清净善根。慈心为利一切众生。是以<a>修行</a>如此三昧。菩萨安住此三昧已。得与诸佛世尊常俱。乃至梦中不离见佛。经行坐卧皆获安乐。诸天护念不见恶梦。寤寐<a>欢喜</a>。刀不能伤毒亦不害。水所不【漂*寸】火所不烧。所资四事恒得丰足。亦为一切皆令欢喜。疾当得于无上菩提。若是菩萨除舍无明。具足不痴善根之时。正观修行毗婆舍那。即便摄取不痴善根。于一切法决定巧便。满足般若波罗蜜也。他来问难疾能答对。菩萨具足如是三法。速当得此三昧之宝</p>
<p>　　又不空见。若是菩萨复具三法当得此定。何谓为三。应观一切诸行无常。应观一切诸行皆苦。应观一切诸法<a>无我</a>。菩萨具足如此三法。当得斯定疾成佛道。又不空见。若是菩萨复具三法当得此定。疾成无上菩提之道。何者为三。所谓供养现在诸佛。及以灭度如来<a>舍利</a>。若以花香幢盖缯幡种种珍妙而以奉献。若自供养劝人令行。复应发愿作如是言。以我善根布施因缘。愿得诸佛所说三昧。又不空见。复当赞叹现在如来般<a>涅槃</a>佛真实功德。赞戒功德定慧<a>解脱</a>解脱知见威仪<a>神通</a>。<a>教化</a>辩才阿兰若行。及以慈悲喜舍之法。复更<a>殊胜</a>赞叹<a>佛法</a>仪容相好无量功德。既赞叹已复发愿言。若我赞叹诸佛功德。设获微福以此善根。当得诸佛所说三昧。疾当得成无上菩提</p>
<p>　　又不空见。菩萨摩诃萨于诸佛所。闻此三昧功德名字。有三<a>随喜</a>。何谓为三。如过去佛往昔已曾修菩萨行。求阿耨多罗三藐三菩提。如彼诸佛求是三昧。我亦随学求此三昧。亦为自利及利他人。闻三昧已即生随喜。我亦当复随彼随喜。此是第一随喜者也。又不空见。如彼未来诸佛世尊。亦当修习菩提之行。闻此三昧自利利他生于随喜。我亦随喜。是名第二。若诸如来住现在世安隐住快乐。断不善行舍诸恶趣。变化幻术种种伎乐围棋博弈。一切诸恶悉皆离之。深定大悲无不具足。如彼诸佛往昔已曾修菩萨行闻此三昧。即便求之生随喜心。我今亦尔。如过去佛随而喜之。是名第三</p>
<p>　　又不空见。此三随喜与发愿俱。若我所获善根功德。愿使众生常得是定。又不空见。菩萨具足此三随喜。亦当疾得如是三昧。又不空见。若善男子善女人等。随喜斯定得此善根功德之聚。为此善根以譬明之。如有一人以彼三千<a>大千世界</a>恒河沙为聚。于大聚中捻取一沙。掷过无量不可思议亿那由他无边世界。复取一沙掷过无量无数世界。如是次第尽大沙聚。此诸世界。若善算师算师<a>弟子</a>。能得边际知其数不。时不空见即白佛言。如此人者不能知也。唯<a>舍利弗</a>不退菩萨。乃能知此世界之量。告不空见。不可思尽若干世界满中珍宝。其高过于诸天所居。乃至非想非非想处。以此珍宝施诸众生。此善男女得福多不。时不空见即白佛言。甚多世尊无量无边。尔时佛告不空见言。我当语汝。若善男女于诸佛刹满中珍宝。以用施于一切众生。若善男子善女人等。闻此三昧三随喜已。发愿求于无上菩提。亦复欲乐修于多闻。是善男子善女人等。所获功德胜彼施福。无量无边不可称计。佛告不空见。此<a>念佛</a>三昧即是一切善根之母。如是说者名为正说◎</p>
<h2>菩萨念佛三昧经劝持品第十三</h2>
<p>　　尔时世尊告不空见。乃往昔世过阿僧祇阿僧祇无边大劫。尔时有佛。号宝胜光如来应正遍知明行足善逝<a>世间</a>解无上士调御丈夫天人师佛世尊。出现于世无与等者。一切人天所共恭敬。解脱调伏度<a>生死</a>岸。无上最胜第一世尊。为护一切世间之师。今世后世皆悉明了。所可<a>说法</a>初中后善。其义深远其语巧妙。具足清白梵行之相。时宝胜光如来世尊于彼经行。与三万亿百千声闻。皆住学地人天恭敬。是宝胜光佛从卧而起心生念言。此诸声闻皆住学地当随所乐为说深法。令彼速得尽诸有漏</p>
<p>　　告不空见。宝胜光佛即时便现大神通力。令此三千大千世界。遍满其中皆成烟炎。是诸声闻见此神变。不生怖畏皆大欢喜。譬如<a>比丘</a>得四禅乐。告不空见。宝胜光佛于夜后分为说法故。即现种种神通变化。时宝胜光佛告诸声闻。汝等比丘见此三千大千世界烟炎不耶。比丘白佛。唯然已见。比丘当知。有为诸行无常苦空。一切诸法皆无有我。所以者何。此身不净九孔常流臭秽充满。诸行无常轮转之法。危脆不坚一念不住。生老病死之所逼切。犹如幻炎水聚泡沫。无人无主犹若草木。甚可患厌应速远离。佛告不空见。是三万亿百千声闻。闻宝胜光佛说是法时。是诸比丘见法住法。选择善法度四颠倒。于佛法僧得净善法。能不信他皆得漏尽。时诸声闻同声白佛。如是世尊。有为诸行无常苦空。一切诸法皆悉无我。此身不净九孔流溢。甚可厌恶应速舍离。诚如圣教诚如圣教</p>
<p>　　又不空见。有三示现。神通示现教诏示现说法示现。时宝胜光佛以此示现。如是调伏诸声闻众。度三脱门空无相愿。及三万亿百千那由他诸菩萨等。皆当得成无上菩提。告不空见。是诸菩萨闻彼世尊说宝三昧闻化人天。八万四千亿百千岁。转法轮已然后灭度。时不空见白佛言。世尊。彼宝胜光如来出世。调伏声闻为有几何。<a>正法</a>像法住世几岁。尔时世尊告不空见。如是三千大千世界。一切星宿可知其数。宝胜光佛诸声闻众。无量无数不可限量。宝胜光佛般涅槃后。正法住世足八十亿那由他岁。像法住世十二亿岁。于是中间有佛出世。号曰慈行。寿不可称量。其佛身长足一由延。国人身量六拘卢舍。莲花周圆亦复如是。悉以此花遍布大地。一切众生游息其上</p>
<p>　　尔时世界名多莲花。其地柔软犹如鹿茸。若触身时状若天衣。一切众生快乐无极。又如<a>自在</a>诸天宫殿。是诸众生欲度东海。眴顷之间便到<a>彼岸</a>。南西北方亦复如是。若有众生凡欲所之发心即至。是宝胜光佛初成道已。时四海内其地纵广。足八万亿百千那由他。诸声闻众悉满其中。诸阿<a>罗汉</a>皆各一食。唯除阿难。金刚密迹及阿逸多。八十那由他不退菩萨。请彼慈行如来世尊。为诸菩萨说此三昧。将欲分别显示之时。一音之中而说偈言</p>
<p style="text-align: center">　　若人勤方便求习<a>出家</a>行</p>
<p style="text-align: center">　　竞修最胜法摧破四魔军</p>
<p style="text-align: center">　　犹如大象王践踏众小草</p>
<p style="text-align: center">　　若人欲疾得寂定菩提道</p>
<p style="text-align: center">　　为诸众生故修行此三昧</p>
<p style="text-align: center">　　敷演净妙法施彼一切乐</p>
<p style="text-align: center">　　是人则与佛同其大悲心</p>
<p>　　尔时慈行佛般涅槃后。有一比丘名曰树王。族正法中广宣流布是妙经典三昧宝王。有转轮王号帝幢天。有大威德政法治世。是王有城名帝幢处。纵广正等十二由延。城郭楼观皆是真金。种种彩画众宝庄严。其城四面各有三门。国界严饰如善建城。又不空见。时王帝幢于夜后分眠寐之中。有净居天来至其所。即于梦中而告之曰。大王当知。有三昧名诸佛所说念佛三昧。若有菩萨修是三昧。恒生<a>净土</a>不离见佛。世出世辩无不具足。必当疾得无上菩提。时王忽然于梦惊寤。犹见此天故在其前。即白天曰。谁能受持如是甚深念佛三昧。天告王曰。去此不远有大比丘名曰树王。常乐受持读诵敷演。如说修行是深三昧</p>
<p>　　尔时帝幢从彼天所。受此三昧及比丘名。至心忆持不令忘失。即于晨朝舍四天下金轮七宝。及八万亿无数百千宫人婇女。为求三昧甚深法故。即与眷属同时舍家。俱共往诣树王比丘。又不空见。时彼四众天龙八部皆共围绕。有九万亿欲界诸天。八万那由他诸菩萨等。亦与眷属恭敬围绕。树王比丘时为大众。说此甚深念佛三昧。帝幢大王即至其所。以天真宝散比丘上。五体投地至心顶礼。复持八万净妙金花。天曼陀罗沉水末香。又以敬心奉散比丘。供养既毕即与眷属。皆悉出家被净法服。为欲修习此三昧故。供养恒沙无量诸佛。与其眷属求是三昧。八万四千亿那由岁。衣服饮食及诸珍宝。亲近供养树王比丘。常自受持读诵解说。如说修行是妙三昧。亦化一切无量众生。大悲为心初无懈惓。帝幢菩萨及其眷属。闻树王师说此妙法。至心受持未曾暂舍深生恭敬恒如佛想。精勤修习初不休息。树王比丘皆悉成就彼八万亿百千比丘。修菩萨行往不退地。然后灭度。彼诸眷属皆亦命过。尔时复有佛出于世。号阎浮幢如来世尊十号具足。帝幢比丘既值世尊供养恭敬。咨禀如是甚深三昧。受持读诵如说修行。<a>饶益</a>一切人天世间。皆得无上菩提大利。帝幢比丘广宣流布诸佛所说甚深定故。过三千劫当成正觉。又能成就九亿百千那由他等无量眷属。皆悉安住不退菩提</p>
<p>　　尔时世尊告不空见。时帝幢王大比丘者岂异人乎。今现成佛号曰高行如来世尊应正遍知十号具足。又不空见。汝今当知。以是三昧威神势力。饶益如是无量众生。以少闻故常值佛世。又不空见。若有菩萨少得闻此三昧名故常值佛世。何况菩萨于今现在。若得闻遇此三昧经。受持读诵其福如上已不可量。何况复能广闻受持读诵解说如说修行。又不空见。若有菩萨乘于大乘辟支佛乘。及声闻乘人天之乘。若善男子善女人等。或得暂闻是妙三昧。是诸菩萨及善男女。皆当疾得无上正觉。又不空见。是诸人等。譬如有人在阎浮提。见彼明相决定必知日出不久大光普照。阎浮提人因日光明。能得分别青黄等色。如是不空见。若有<a>行者</a>略闻诸佛所说三昧。是善界子善女人等。不久当得无上菩提。犹彼明相知日必出。汝当深信此妙三昧。受持忆念勿生疑惑。又不空见。善男子等如劫将尽六日出时。一切大地皆成烟焰。七日出时三千大千世界之中一切洞然。如是不空见。善男女等学大乘者有不学者。若得少闻此三昧宝。书持读诵解说其义。皆当疾得无上菩提。又不空见。善男子等譬如堀井若见淤埿。必定知水不复远也</p>
<p>　　又不空见。若有菩萨及诸众生。于佛所说念佛三昧。应当书写受持读诵。解说其义如说修行忆而不忘。是善男子善女人等。不久疾得无上菩提。又不空见。善男子等譬如有人吞金刚丸。时诸聪慧善男子等。必知此人定死不久。以此金刚极难消故。如是不空见。善男子等若人于是妙三昧宝。受持读诵广说深义。乃至少闻三昧妙法。此善男子善女人等。不久当得无上菩提。所以者何。诸佛所说念佛三昧如金刚故。过去未来现在诸佛。应正遍知之所宣说。分别选择威神守护。令诸行者不失作业。菩萨应当如是修习。恒欲利益一切世间。是名菩萨乘此乐行。如忉利天欢喜之园。若有见者身心踊悦。菩萨如是得此三昧。疾成无上菩提正觉。于所未闻诸章句等。若欲习学得亦不难。妙哉往古一切诸佛。为利益故分别示现。令满句义安住法界。诸大菩萨摄持拥护。敷演教化令乐正道。如是法门次第仪式。菩萨大士皆应当知。又不空见。若有菩萨于此诸佛所说三昧。若少闻者是诸人等。皆当疾得无上菩提。又不空见。是故我今为汝分别开示演说。汝又当知若得闻此诸佛所说念佛三昧受持解说。不久疾得无上正觉菩提之道。是故汝今应当受持读诵修行乃至书写。亦当广为一切四众。国王大臣<a>沙门</a><a>婆罗门</a>。及诸异学。分别解说。所以者何。此等若闻当得满足无上菩提</p>
<p>　　又不空见。若善男子善女人等应当决定至心净信此深三昧。所以者何。皆是往古一切诸佛之所称赞。汝今当以不思议意。至心忆持深信此定。精勤修习令心相续。所以者何。此三昧者皆是诸佛真实之说随顺佛说至佛行处。选择分别佛所证知。甚深宝财诸佛本事。往生因缘诸佛法藏。究竟秘密诸佛圣印。如实知性诸佛真身。又不空见。此三昧者出生行人无量善根。恒得生于大刹利家。大婆罗门及余胜家。得大威力终成菩提。所以者何。诸佛所说念佛三昧甚深妙典。能施众生不虚果故。亦令行者得无边福。若有闻者是人获得无量无边阿僧祇等不可思议诸功德聚。又不空见。我今当说譬况之法成满此义。如有智人开譬则解。犹若大施诸菩萨等。常于清旦及以中晡日皆三时。如来三昧忆念力故。以诸珍妙一切杂宝。遍满恒沙大千世界。常以奉施亿千恒沙如来世尊及声闻众。经百千亿那由他等恒河沙劫如是大施。以求阿耨多罗三藐三菩提。告不空见。此大菩萨所得功德宁为多不。不空见言。甚多世尊。无量无边不可思议。告不空见。我当为汝分别解说此施善根。如此诸佛所说三昧。第一真实佛口所说。若能书写受持读诵敷演分别解说之者。出生无量诸功德聚。比前功德其福甚多。何况闻已劝人受持。广为四众分别解说。又不空见。我今说此功德宝聚不可穷尽		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>菩萨念佛三昧经诸菩萨本行品第十四</h2>
<p>　　尔时不空见菩萨。善现菩萨。善欢喜菩萨。无量示现菩萨。无量力菩萨。无量幢菩萨。无量明菩萨。无量胜菩萨。无量智菩萨。无量修王菩萨。无量意菩萨。无量胜思菩萨。无量定菩萨。分别一切法意菩萨。分别<a>虚空</a>意菩萨。分别无著意菩萨。无量宝意菩萨。一切寂定自在菩萨。善教诏意菩萨。如是等比九万百千亿那由他。此诸菩萨而为上首。即从坐起更正衣服。右膝着地合掌恭敬白佛言。世尊。我等于此诸佛所说菩萨念佛甚深三昧。忆念受持书写读诵。广分别说如说修行。令心相续乃至菩提。常当受持分别宣说。所以者何。我等皆于诸佛所说甚深经典。种种相貌未曾满足。若有多人欣乐勤修。即能增长建立安乐。所以者何。若能次第修行是法书写读诵。亦教他人受持解说。必能满足无上菩提。渐渐增进成就无余。尔时世尊知诸菩萨摩诃萨等心之所念。以佛常法即现微笑。于其面门放杂宝光。所谓金银琉璃车【（王*巨）/木】马瑙珊瑚虎珀赤真珠宝。种种无量微妙众色。其光普照无量世界。明耀朗彻乃至梵世。从上还下住佛顶上。譬如净喜天宝帝幢。微妙修直甚可爱乐。此刹三千大千世界。皆悉庄严犹若璎珞。尔时大众诸菩萨等。睹斯神变咸共惊叹。善哉希有如来神通。时有菩萨摩诃萨。名惭愧安定发众意行。即整衣服右膝着地。恭敬合掌瞻仰世尊。以天沉水细末妙香。及天曼陀奉散世尊。即于佛前。而说偈言</p>
<p style="text-align: center">　　调御无与等色身妙相严</p>
<p style="text-align: center">　　犹如天花树香气遍十方</p>
<p style="text-align: center">　　具足善行意修习无量智</p>
<p style="text-align: center">　　调御大威尊愍利诸恶趣</p>
<p style="text-align: center">　　唯愿无量智为说微笑缘</p>
<p style="text-align: center">　　最胜无边智大威无等等</p>
<p style="text-align: center">　　何故现微笑愿说其因缘</p>
<p style="text-align: center">　　此三千大千一切诸世界</p>
<p style="text-align: center">　　严饰如花缨净若忉利天</p>
<p style="text-align: center">　　见者皆欢悦何因现斯笑</p>
<p style="text-align: center">　　盲瞑得明视聋者获聪听</p>
<p style="text-align: center">　　狂乱果<a>正念</a>喑哑皆能言</p>
<p style="text-align: center">　　以何因缘故示现斯微笑</p>
<p style="text-align: center">　　象马及众鸟皆发和雅音</p>
<p style="text-align: center">　　一切诸乐器不鼓而自声</p>
<p style="text-align: center">　　今以何因故天尊忽微笑</p>
<p style="text-align: center">　　上方诸天等及下世间人</p>
<p style="text-align: center">　　一切妙音乐悉演殊美声</p>
<p style="text-align: center">　　何因示斯笑唯愿为显说</p>
<p style="text-align: center">　　善哉甚希有人天皆相见</p>
<p style="text-align: center">　　以何因缘故示现此微笑</p>
<p style="text-align: center">　　调御两足尊矜愍众生故</p>
<p style="text-align: center">　　愿闻尊笑意令我得净善</p>
<p>　　尔时世尊。知惭愧安定发众意行菩萨。及余大士请问意故。佛即宣说如恒沙等应正遍知之所说偈</p>
<p style="text-align: center">　　告诸菩萨众汝等且应观</p>
<p style="text-align: center">　　彼六万八千诸善男子等</p>
<p style="text-align: center">　　往昔已堕落今还修菩提</p>
<p style="text-align: center">　　皆誓言我等各住生死中</p>
<p style="text-align: center">　　当来牟尼所当受持此经</p>
<p style="text-align: center">　　皆乐闻此典最胜不思议</p>
<p style="text-align: center">　　诸佛所说法心常无厌足</p>
<p style="text-align: center">　　我今当告汝此诸菩萨众</p>
<p style="text-align: center">　　非唯一佛所发斯深敬心</p>
<p style="text-align: center">　　忆念于往昔三万六亿等</p>
<p style="text-align: center">　　百千那由生为摄法利故</p>
<p style="text-align: center">　　尔时于是处初起一切行</p>
<p style="text-align: center">　　又于彼前生恒沙大智所</p>
<p style="text-align: center">　　是处初起行摄取最胜法</p>
<p style="text-align: center">　　明慧人求法心常不满足</p>
<p style="text-align: center">　　恒舍身命财以求菩提道</p>
<p style="text-align: center">　　忆昔恒沙等不可思议劫</p>
<p style="text-align: center">　　时有正觉尊无量大胜光</p>
<p style="text-align: center">　　是处初起行为求法利故</p>
<p style="text-align: center">　　又于宝胜炎大明及电光</p>
<p style="text-align: center">　　难思照一切是等大仙所</p>
<p style="text-align: center">　　三业持此法为摄最胜道</p>
<p style="text-align: center">　　日光及月光难思功德海</p>
<p style="text-align: center">　　具足一切行如是诸佛所</p>
<p style="text-align: center">　　是处初发心为求胜菩提</p>
<p style="text-align: center">　　又于彼前生值遇猛盛光</p>
<p style="text-align: center">　　及与师子佛于彼如来所</p>
<p style="text-align: center">　　三业受斯法求第一菩提</p>
<p style="text-align: center">　　于彼过去世诸佛恒相继</p>
<p style="text-align: center">　　师子幢如来功德悉具足</p>
<p style="text-align: center">　　是处又发心为求法利故</p>
<p style="text-align: center">　　复有他方佛号曰胜帝幢</p>
<p style="text-align: center">　　调伏闻世间于彼诸佛所</p>
<p style="text-align: center">　　为求胜法故摄取无上慧</p>
<p style="text-align: center">　　无量智生等不思议诸佛</p>
<p style="text-align: center">　　法音闻高远如是世尊所</p>
<p style="text-align: center">　　三业受斯法求第一菩提</p>
<p style="text-align: center">　　昔于善眼佛犹无边火幢</p>
<p style="text-align: center">　　发此猛利心求无量菩提</p>
<p style="text-align: center">　　又于光力王变化神刹土</p>
<p style="text-align: center">　　住是大仙所以求胜菩提</p>
<p style="text-align: center">　　光炎生调御无量相德明</p>
<p style="text-align: center">　　于彼初发心求此三昧宝</p>
<p style="text-align: center">　　炎光及大众明聚降怨佛</p>
<p style="text-align: center">　　如是世尊所求法施众乐</p>
<p style="text-align: center">　　一切光如来难思及日明</p>
<p style="text-align: center">　　无量力善逝无边定意佛</p>
<p style="text-align: center">　　于彼诸世尊发心施法乐</p>
<p style="text-align: center">　　金花大圣尊善花香正觉</p>
<p style="text-align: center">　　阿兰若行佛无漏如来等</p>
<p style="text-align: center">　　如是诸佛所敬求最胜道</p>
<p style="text-align: center">　　此方及他刹过去无量智</p>
<p style="text-align: center">　　于彼两足尊受持此三昧</p>
<p style="text-align: center">　　身口意勤修求第一菩提</p>
<p style="text-align: center">　　以此诸善业供养天中尊</p>
<p style="text-align: center">　　具足满八万常求无上道</p>
<p style="text-align: center">　　是诸菩萨等死此离恶道</p>
<p style="text-align: center">　　一切共俱生恒奉人天尊</p>
<p style="text-align: center">　　永离邪惑法不生卑贱家</p>
<p style="text-align: center">　　远离恶知识亲近于善友</p>
<p style="text-align: center">　　摄取诸功德乃至于菩提</p>
<p style="text-align: center">　　当于未来世值遇<a>弥勒</a>尊</p>
<p style="text-align: center">　　供养天中天摄取胜菩提</p>
<p style="text-align: center">　　慈氏尊灭后师子佛调御</p>
<p style="text-align: center">　　于彼世尊所为法净三业</p>
<p style="text-align: center">　　摄持诸胜行以求正觉道</p>
<p style="text-align: center">　　贤劫中千佛无上两足尊</p>
<p style="text-align: center">　　当为此菩萨宣说深妙法</p>
<p style="text-align: center">　　是诸善逝子必获无碍色</p>
<p style="text-align: center">　　过此贤劫已无量光如来</p>
<p style="text-align: center">　　月显及贤观相继出于世</p>
<p style="text-align: center">　　贤观佛灭度其间甚久远</p>
<p style="text-align: center">　　多罗幢如来绍继广开化</p>
<p style="text-align: center">　　彼诸敏慧人为法设妙供</p>
<p style="text-align: center">　　多罗大圣尊既入于涅槃</p>
<p style="text-align: center">　　分别世如来其后次成佛</p>
<p style="text-align: center">　　为深三昧故奉敬彼法王</p>
<p style="text-align: center">　　分别佛灭后示现尊出世</p>
<p style="text-align: center">　　示现圣日没花上世所依</p>
<p style="text-align: center">　　次第成正觉当生一切见</p>
<p style="text-align: center">　　花上既善逝优钵罗胜佛</p>
<p style="text-align: center">　　出现调世间当供两足尊</p>
<p style="text-align: center">　　优钵罗灭度拘修摩世依</p>
<p style="text-align: center">　　其次成菩提彼佛慧日没</p>
<p style="text-align: center">　　庄严大势尊于是出于世</p>
<p style="text-align: center">　　庄严圣眼灭次有众智胜</p>
<p style="text-align: center">　　于彼为法故广设无量供</p>
<p style="text-align: center">　　众智胜灭后善现佛大智</p>
<p style="text-align: center">　　当兴于世间善现泥曰已</p>
<p style="text-align: center">　　妙持世依师次为调御尊</p>
<p style="text-align: center">　　妙持如来后善围绕世尊</p>
<p style="text-align: center">　　第一智当兴于彼求菩提</p>
<p style="text-align: center">　　善围绕佛灭无量光正觉</p>
<p style="text-align: center">　　大胜无边明现前最法王</p>
<p style="text-align: center">　　如是三调御相继出于世</p>
<p style="text-align: center">　　现前慧日没最炽念王兴</p>
<p style="text-align: center">　　为此法利故供养难思议</p>
<p style="text-align: center">　　知彼当来佛一切世主上</p>
<p style="text-align: center">　　受行此菩提为求法<a>寿命</a></p>
<p style="text-align: center">　　以是诸善业于此界命终</p>
<p style="text-align: center">　　得供无量寿大威降怨佛</p>
<p style="text-align: center">　　既值人中尊广设无边供</p>
<p style="text-align: center">　　为得法义利摄第一菩提</p>
<p style="text-align: center">　　住彼诸世界众多世智所</p>
<p style="text-align: center">　　为利益众生不求五欲乐</p>
<p style="text-align: center">　　奉敬多亿佛当成无碍智</p>
<p style="text-align: center">　　怜愍脱众苦安乐诸世间</p>
<p style="text-align: center">　　获最胜菩提彼刹广难议</p>
<p style="text-align: center">　　众宝妙庄严无边净妙乐</p>
<p style="text-align: center">　　若亿那由他是诸菩萨等</p>
<p style="text-align: center">　　赞人中法王不思议佛智</p>
<p style="text-align: center">　　我今告汝等诸天及世人</p>
<p style="text-align: center">　　若求<a>学佛</a>智则与如来等</p>
<p style="text-align: center">　　是人乐佛智求习胜菩提</p>
<p style="text-align: center">　　以求菩提故应获人尊法</p>
<p style="text-align: center">　　诸天龙夜叉迦留摩睺罗</p>
<p style="text-align: center">　　及诸抅槃茶常深护佛法</p>
<p style="text-align: center">　　若人求菩提<a>护法</a>应如子</p>
<p style="text-align: center">　　若求佛菩提则得大果力</p>
<p style="text-align: center">　　端严甚殊妙色像如真金</p>
<p style="text-align: center">　　常为一切众普慧深远义</p>
<p style="text-align: center">　　具足不思议一切诸功德</p>
<p style="text-align: center">　　净色百福严世间最上宝</p>
<p style="text-align: center">　　人天无比尊龙鬼莫能议</p>
<p style="text-align: center">　　是人依菩提得供最胜仙</p>
<p style="text-align: center">　　为利众生故开示深定法		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h2>菩萨念佛三昧经正念品第十五</h2>
<p>　　尔时众中思义菩萨。舍非义菩萨。心勇健菩萨。分别心菩萨。无悭意菩萨。拔烦恼菩萨。善思义菩萨。众智菩萨。无缚菩萨。众光菩萨。智灯光菩萨。造智知识菩萨。无等烦恼菩萨。帝幢天子。他化天子。皆共恭敬而白世尊。今言诸佛之所说者。何故名为诸佛所说。云何诸佛何者是佛。当云何念名为念佛。为起身念为起法念。尔时世尊告诸菩萨。善哉善哉。诸善男子。汝等所问甚深难思。皆是承佛威神之力。生此乐说无碍辩才。诸佛所说名为佛说。正念诸法真实之相。是名念佛。何谓正念。莫着一切诸恶诽谤。应修一切无讥谤法。当离于我及以非我。不见众生寿命宰主。育养士夫人及生者。莫著作者使作之者。阴界诸入想所缘处。于一切法今世后世。乃至<a>三界</a>无依无染。我见诸行无取无舍。<a>禅定</a>解脱及六神通。如意根力菩提觉分。毗舍罗等无量善法。略说九万亿那由他不可思议甚深三昧一切诸佛常所念法佛方便慧。随而书写读诵敷演方等经典。说佛功德名佛所说。尔时世尊。即说偈言</p>
<p style="text-align: center">　　常能舍一切有为虚危相</p>
<p style="text-align: center">　　不得诸法性则获是三昧</p>
<p style="text-align: center">　　莫着诸诽谤及忆想分别</p>
<p style="text-align: center">　　永离我我所如是得三昧</p>
<p style="text-align: center">　　不于诸阴法见众生寿命</p>
<p style="text-align: center">　　我人及起者士夫养育等</p>
<p style="text-align: center">　　亦无分别想是名为说法</p>
<p style="text-align: center">　　于诸法不染我性及我所</p>
<p style="text-align: center">　　见我非阴生则得此三昧</p>
<p style="text-align: center">　　色受想行识一切空无相</p>
<p style="text-align: center">　　根本皆不净知此得三昧</p>
<p style="text-align: center">　　观诸有为法从缘不自在</p>
<p style="text-align: center">　　一切不真实虚诳不可取</p>
<p style="text-align: center">　　如彼从缘法是则名眼入</p>
<p style="text-align: center">　　耳鼻等亦尔皆无有自性</p>
<p style="text-align: center">　　若能谛分别得生此三昧</p>
<p style="text-align: center">　　是身虚无实阴聚无一净</p>
<p style="text-align: center">　　九孔流脓血谁当乐此处</p>
<p style="text-align: center">　　意入念念灭虚妄常如幻</p>
<p style="text-align: center">　　若能深分别则得是三昧</p>
<p style="text-align: center">　　一切诸入等皆空无有实</p>
<p style="text-align: center">　　凡夫犹小儿痴惑计有身</p>
<p style="text-align: center">　　贪爱之所迷不知是虚妄</p>
<p style="text-align: center">　　是身如空聚众贼之所止</p>
<p style="text-align: center">　　可患虚诳法智者常厌离</p>
<p style="text-align: center">　　如是深观察则得是三昧</p>
<p style="text-align: center">　　阴界入诸法皆空无一实</p>
<p style="text-align: center">　　若人能分别得生此三昧</p>
<p style="text-align: center">　　如炎泡聚沫幻化<a>芭蕉</a>等</p>
<p style="text-align: center">　　当观身危脆不实倍于此</p>
<p style="text-align: center">　　若此诸菩萨如是智不毁</p>
<p style="text-align: center">　　疾得一切佛所说深三昧</p>
<p style="text-align: center">　　诸法不自生亦不从他有</p>
<p style="text-align: center">　　毕竟无所住无漏法亦然</p>
<p style="text-align: center">　　若能如是观则生此三昧</p>
<p style="text-align: center">　　舍一切有为诸行变异相</p>
<p style="text-align: center">　　此法如虚空生者不可得</p>
<p style="text-align: center">　　菩萨如是知修学一切法</p>
<p style="text-align: center">　　疾得胜菩提转无上法轮</p>
<p style="text-align: center">　　是菩萨则能建立于法幢</p>
<p style="text-align: center">　　以不思议智分别一切法</p>
<p style="text-align: center">　　皆见是虚诳毕竟不真实</p>
<p style="text-align: center">　　我今虽为汝宣示此三昧</p>
<p style="text-align: center">　　如是仪式相其义甚难知</p>
<p>　　尔时世尊说此法时。有诸菩萨得无生忍。又复安住念佛三昧。是诸菩萨皆见东方。如恒沙等诸佛世尊。说此三昧清净平等。无增无减无二无异。其余诸方亦复如是。皆有无量亿那由他如来世尊。俱时皆演诸佛所说念佛三昧。时诸菩萨闻佛所说身心欢喜。快得安乐不胜踊跃。即于佛前重以偈颂说其相貌</p>
<p style="text-align: center">　　归命世光明正觉牟尼尊</p>
<p style="text-align: center">　　大法圣医王释迦佛智海</p>
<p style="text-align: center">　　人依师子王普示诸色相</p>
<p style="text-align: center">　　见彼东方<a>刹那</a>由他诸佛</p>
<p style="text-align: center">　　非愍众生故说法如师子</p>
<p style="text-align: center">　　调伏那由他如是诸菩萨</p>
<p style="text-align: center">　　安住童真地得无生法忍</p>
<p style="text-align: center">　　善顺甚深性于法无所坏</p>
<p style="text-align: center">　　其余九方等相貌亦如是</p>
<p style="text-align: center">　　悉见多亿众那由他诸佛</p>
<p style="text-align: center">　　譬如师子王恐畏之所依</p>
<p style="text-align: center">　　无漏寂无等转第一法轮</p>
<p style="text-align: center">　　是处无去来其相亦不住</p>
<p style="text-align: center">　　一切法无实性空无生灭</p>
<p style="text-align: center">　　众生及寿命士夫亦如是</p>
<p style="text-align: center">　　一切阴界入无实如空卷</p>
<p style="text-align: center">　　譬如诸野兽毕竟无所依</p>
<p style="text-align: center">　　诸法实无生或有常不净</p>
<p style="text-align: center">　　秽心贪生死如彼痴婴儿</p>
<p style="text-align: center">　　多亿那由劫恒苦而不厌</p>
<p style="text-align: center">　　是以佛慈悲为此说菩提</p>
<p style="text-align: center">　　是故诸佛子常舍身手足</p>
<p style="text-align: center">　　头目及髓脑妻息妙珍宝</p>
<p style="text-align: center">　　皆悉能弃舍以此行菩提</p>
<p style="text-align: center">　　既能施妻子眷属诸外财</p>
<p style="text-align: center">　　又弃天世位身肉及筋骨</p>
<p style="text-align: center">　　能舍是难舍疾得成正觉</p>
<p style="text-align: center">　　施戒最胜果忍进禅慧等</p>
<p style="text-align: center">　　行慈悲喜舍以求无上智</p>
<p style="text-align: center">　　菩萨应修是为利众生故</p>
<p>　　尔时世尊。即以偈颂答诸菩萨</p>
<p style="text-align: center">　　菩萨若多劫修行是真如</p>
<p style="text-align: center">　　不异不分别以此说菩提</p>
<p style="text-align: center">　　其性甚寂静难得难可见</p>
<p style="text-align: center">　　当起无尽意修习如是行</p>
<p>　　是菩萨则得进智近菩提</p>
<p>　　尔时世尊为诸菩萨略说四法。满菩提故。而告之言。诸善男子。当学戒品善自防慎。守护观察生智方便。常勤修习乃至菩提。于诸众生恒起慈心。为除我见及我所想。求于最胜无上菩提。乃至舍身及以命财。应当守护成就增长。如是四法三昧根本</p>
<h2>菩萨念佛三昧经大众奉持品第十六</h2>
<p>　　尔时世尊知九万亿那由他等诸大菩萨摩诃萨众皆悉已集。复有百千万亿菩萨。是等当于弥勒佛时。悉得住于不退转地。是时东方九万九亿百千那由他诸菩萨众。梵上菩萨而为上首。南方复有九万九亿诸菩萨众。持诚菩萨摩诃萨等而为上首。西方复有九万九千诸菩萨众。大智菩萨摩诃萨等而为上首。北方复有九万九千诸菩萨众。大光菩萨摩诃萨等而为上首。复有住彼欢喜世界。无量菩萨皆悉来集。梵身天王大花梵王无量梵王皆悉来集。复有无边百千那由他释提桓因众念天主。而为上首。复有无量百千亿万那由他等四大天王。复有无量迦流夜叉持鬘夜叉常醉夜叉。复有诸余天龙夜叉。乾闼婆王阿修罗王。迦留罗王紧那罗王。摩睺罗王罗刹夜叉。拘槃茶鬼富丹那鬼。及与迦吒富丹那鬼。如是种种无数百千。大力鬼神亦来在座。尔时世尊应正遍知。知诸大众皆悉已集。将为此等略说斯经功德深重次第之法。为欲调伏诸人天故。复作师子【口*磬】咳之声。即为时会说未曾有。此经法者去来现在。三世诸佛之所修行。能灭一切诸大苦恼。是故诸佛尊重是法。已行当行今亦修行。是故大士欲求我身。应当尊重真实之法。敬事法者当如敬佛。所以者何。法不异佛。是人求法应到于此。若天若龙人及非人。能求法者疾舍诸苦。行法除苦佛说最胜。是故菩萨为欲利益一切世间求菩提法。是诸菩萨则为已施一切众生菩提之乐。疾得度于生死大海。当我须臾说此三昧。微妙经王教世间时。一切山河及以大地。皆悉俱时六种震动。时诸众生皆称善哉。所以者何。当佛说此菩萨念佛大三昧王。大乘方等微妙经典。无边功德大智海时。亿百千数那由他等。无数世界佛之刹土。皆悉六种十八相动。及放净光大明普照。尔时虚空无量诸天。击大天鼓声若雷震。又奏和雅调畅之音。复有八万亿那由他地神天女持众宝座从地踊出至世尊前。至心恭敬而以奉献。复有主乐乾闼婆王。作亿百千那由他等种种妙音甚可爱乐。复有诸龙及诸龙王子。兴大密云普覆世界。雨天曼陀及众妙花。周布大地高百由延。时娑竭罗诸大龙王。于虚空中变成宫殿。众宝庄校微妙殊特。天栴檀末普散此刹。三千大千佛之世界。复有<a>色界</a>诸梵天王。于如来上作宝花盖。遍覆三千大千刹土。是盖处处垂诸宝铃。其铃皆出微妙之音。譬如他化自在天乐。尔时此会一切众生。皆修慈悲喜舍之心。既闻法音不胜喜悦。各各至心重归三宝。时会闻法无边众生。皆发无上菩提之心。复有无量诸众生等。悉深发辟支佛心。复有无数诸众生等。皆发声闻菩提之心。复有无量诸刹利王。沙门婆罗门。毗舍首陀长者<a>居士</a>。皆悉获得须陀洹果斯陀含果阿那含果。复有无边诸众生等。皆证无著阿<a>罗汉果</a>。尔时世尊说是经已。一切大众皆大欢喜。不空见等诸大菩萨大声闻众。及诸世间人天八部阿修罗等。闻佛所说皆大欣乐顶戴奉行</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>