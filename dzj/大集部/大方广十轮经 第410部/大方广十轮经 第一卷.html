<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大方广十轮经 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大方广十轮经 第一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大方广十轮经 第一卷</strong></p>
<p style="text-align: left">
	　　失译人名今附北凉录</p>
<p style="text-align: left">
	　　序品第一</p>
<p style="text-align: left">
	　　如是我闻。一时佛在佉罗堤耶山牟尼仙所住之处。与大<a>比丘</a>众俱。无量无数声闻大众。<a>菩萨</a>摩诃萨无量无边不可称计。说月藏讫</p>
<p style="text-align: left">
	　　尔时南方有大香云雨大香雨。大华云雨大华雨。无量璎珞云雨种种璎珞雨。大衣云雨大衣雨。于佉罗堤耶山牟尼仙所住处。是诸大雨皆悉遍满。大阴云雨而雨香华衣服璎珞。亦说种种无量法音。如是次第乃至广说三归声。持戒声。忍辱声。精进声。<a>禅定</a>声。具足智慧声。降伏四魔声。名称普闻遍满<a>三界</a>声。念定总持声。空无相无愿声。离欲声。色如聚沫声。受如水泡声。想如热炎声。行如<a>芭蕉</a>声。识如幻声。无常苦空<a>无我</a>之声。惭愧声。念处声。慈悲喜舍声。证诸法声。<a>涅槃</a>声。无窟宅声。三乘声。转法轮声。成熟众生声。度三恶道声。<a>六波罗蜜</a>声。善巧方便乃至具足十地声。游戏<a>神通</a>声。游戏无上大乘声。阿鞞跋致声。无生法忍声。入佛海声。诸来大众悉见种种雨。亦闻无量诸法音声。随意衣服严饰之声。又复皆悉见其两手有如意珠雨如意宝。其如意宝各出光明。如是光中皆见十方恒沙世界一切诸佛。是诸佛所各有菩萨而自围绕。其光明中尽见十方诸佛世界。若有病者蒙光触身众病除愈。一切系缚及应死者。光触身故皆得<a>解脱</a>。若身行恶口行恶意行恶。光触身时悉除三恶。若诸饥渴众生蒙光触身亦皆饱满种种谪罚身受苦切。乏少衣服严饰璎珞种种之物。蒙光触身随所念忆悉得满足。若有<a>杀生</a>偷盗邪淫妄言绮语两舌恶口骂詈。蒙光触身如是等恶皆悉得除。若诸众生有求不得苦。蒙光触身皆悉受乐。光明清净悉无翳障风云尘雾及诸臭秽。苦恼辛酸不善音声。乃至怖畏恶触皆得除灭。远离诸恶一切邪伪谄曲亦皆无余。一切恶欲悉得弃舍。诸妙胜乐一切皆集</p>
<p style="text-align: left">
	　　尔时众会皆悉坚固。难动如地。心无去来不可毁坏。如是大众得未曾有。以何因缘我等身体今皆大重不能自胜。当于尔时有一帝释名曰净有。于大众中不远而坐。于是净有。即从座而起整衣服。右膝着地合掌向佛。以偈问曰</p>
<p style="text-align: left">
	　　实语实见者实住牟尼尊</p>
<p style="text-align: left">
	　　久住于法行惟愿演<a>说法</a></p>
<p style="text-align: left">
	　　佛为实因缘能灭众生苦</p>
<p style="text-align: left">
	　　何故于此处而雨种种雨</p>
<p style="text-align: left">
	　　大众皆喜悦心生信安乐</p>
<p style="text-align: left">
	　　开示诸疑惑令住于大乘</p>
<p style="text-align: left">
	　　身难动如地及一切人天</p>
<p style="text-align: left">
	　　皆见如是相大众悉有疑</p>
<p style="text-align: left">
	　　两手各皆出摩尼宝光明</p>
<p style="text-align: left">
	　　一切诸衣鬘杂饰严身具</p>
<p style="text-align: left">
	　　十方之<a>福田</a>离一切过恶</p>
<p style="text-align: left">
	　　众苦得休息皆因于救世</p>
<p style="text-align: left">
	　　一切诸<a>天人</a>无能说因缘</p>
<p style="text-align: left">
	　　是谁神通力而来至此处</p>
<p style="text-align: left">
	　　为佛诸菩萨梵魔帝释等</p>
<p style="text-align: left">
	　　唯愿救世说神通之因缘</p>
<p style="text-align: left">
	　　尔时<a>世尊</a>。告净有帝释言。如是如是。汝今谛听。吾当说之。是<a>地藏菩萨</a>摩诃萨。于无量阿僧祇劫。为五浊恶世成熟众生故而来至此与八十频婆那由他百千亿等大菩萨俱。悉为<a>礼拜</a>供养恭敬故。欲见大众集会故。欲听大众起<a>随喜</a>故</p>
<p style="text-align: left">
	　　是地藏菩萨作<a>沙门</a>像。现神通力之所变化。有如是等大庄严事。亦是如来不可思议无量功德。亦名声闻辟支佛<a>正法</a>伏藏。亦名解脱智宝之大宝渚。亦名菩萨救世之法。亦名涅槃导师商主。犹若如意宝珠所求满足。亦如宝渚一切商人所趣。亦如大地能生善根。亦是涅槃大法神器。亦是功德清净之瓶。亦是日月照明行处。亦是黑闇幽冥大炬。如月清凉除烦恼热。如无足者得如意乘。如乱心者得<a>甘露</a>味。如羸老者遇其机杖。是大福田之根本也。舍心无碍如彼浚流。救苦不难如赴亲友。除结使炎之大云盖。如净水珠能除秽浊。若趣险道回示正路。是疲极者安隐床座。是四使流<a>生死</a>桥梁。亦度<a>彼岸</a>无上大船。是三善根胜妙果报。是诸施者最上大乘。持戒不动如须弥山。精进难坏犹如金刚。忍辱坚固亦如大地。总持正法心无二相。禅定庄严如妙华鬘。智慧深广犹如大海。心无所依犹如<a>虚空</a>。方便无染如众华聚。处于外道如师子王。远离烦恼如犀一角。灭诸结使如洗尘垢。能除臭秽如疾飘风。将护有疾如彼良医。消除众病如妙药王。断诸烦恼结如持利剑。为怖畏者作大亲友。防诸怨敌如坚城堑。能除其渴如清净水。济诸饥乏犹如甘果。亦是裸者最胜衣服。与盛热者为密云盖。具足如是善根果报。清净第一坚固不坏。微妙色处能生爱乐。于大会处而生惭愧。除诸结使禅定行处。乘四正勤四摄駃流。忍辱大地亦如须弥。总持深广如彼大海。神足无碍<a>自在</a>虚空。降伏诸魔一切结习。<a>修行</a>正道无量禅定。亦为一切种智之渚。能转无作清净法轮</p>
<p style="text-align: left">
	　　地藏菩萨摩诃萨。为欲来故先现此瑞。亦为供养恭敬我故来至于此。佛复赞叹地藏菩萨言。汝从南方来。八十频婆百千那由他菩萨以神通力俱来至此。悉作声闻像在如来前。顶<a>礼佛</a>足右绕三匝。即为合掌而说偈言</p>
<p style="text-align: left">
	　　两足最胜大导师恒修于慈发善心</p>
<p style="text-align: left">
	　　能生忍辱如大地解脱众生除嗔恚</p>
<p style="text-align: left">
	　　具足最大诸相好而能严饰一切界</p>
<p style="text-align: left">
	　　能满一切诸福田常修实语及大慈</p>
<p style="text-align: left">
	　　能悉断除诸爱网皆能如实善安住</p>
<p style="text-align: left">
	　　舍余清净诸佛国其中众生具善根</p>
<p style="text-align: left">
	　　本愿欲度浊恶世成熟一切诸众生</p>
<p style="text-align: left">
	　　能生坚固勤精进超过无量诸苦行</p>
<p style="text-align: left">
	　　常修难行恐怖处超过无量诸苦行</p>
<p style="text-align: left">
	　　布施持戒忍精进修习禅定与智慧</p>
<p style="text-align: left">
	　　无数诸佛菩萨等声闻大众皆供养</p>
<p style="text-align: left">
	　　充给饥渴病汤药救度一切诸系缚</p>
<p style="text-align: left">
	　　我从本来舍身命为利众生无贪惜</p>
<p style="text-align: left">
	　　常为法故而舍身皮骨血肉施众生</p>
<p style="text-align: left">
	　　已所得乐皆悉舍有大慈悲为一切</p>
<p style="text-align: left">
	　　于诸众生烦恼网修行寂灭悉<a>超度</a></p>
<p style="text-align: left">
	　　关闭一切六情根常能远离于诸欲</p>
<p style="text-align: left">
	　　修苦无常空无我亦善观察于世谛</p>
<p style="text-align: left">
	　　诸苦所因爱欲本悉能干竭诸烦恼</p>
<p style="text-align: left">
	　　以是义故摄六根能善断除一切爱</p>
<p style="text-align: left">
	　　能修无量大悲门普给一切诸群生</p>
<p style="text-align: left">
	　　我要不舍本誓愿而亦不住胜菩提</p>
<p style="text-align: left">
	　　一切众生如如相亦见群盲受苦切</p>
<p style="text-align: left">
	　　如是思惟为众生便能勤修大精进</p>
<p style="text-align: left">
	　　发起精进施戒忍修诸禅定及智慧</p>
<p style="text-align: left">
	　　犹如其母唯一子而以慈心育养之</p>
<p style="text-align: left">
	　　汝于众生亦如是常能赈给于一切</p>
<p style="text-align: left">
	　　是故汝速得菩提度脱一切无量众</p>
<p style="text-align: left">
	　　汝本修习菩提时誓愿不舍一众生</p>
<p style="text-align: left">
	　　无不使住施戒忍精进禅定修智慧</p>
<p style="text-align: left">
	　　常能于彼末世中求于无上胜菩提</p>
<p style="text-align: left">
	　　是故救世于末劫速得无上最胜道</p>
<p style="text-align: left">
	　　调伏恶魔夜叉等诸恶龙神及与人</p>
<p style="text-align: left">
	　　犹如金刚断诸结悉能安住诸圣道</p>
<p style="text-align: left">
	　　为无量众而授记当成菩提无上道</p>
<p style="text-align: left">
	　　功德最胜明智者是真福田之大将</p>
<p style="text-align: left">
	　　于无量界为救世普覆一切诸群生</p>
<p style="text-align: left">
	　　于十方界作福田名声远闻遍一切</p>
<p style="text-align: left">
	　　是故一切诸菩萨皆悉能舍于己事</p>
<p style="text-align: left">
	　　是汝神足而来集俱诣世尊大牟尼</p>
<p style="text-align: left">
	　　愿令如来时演说若得闻者皆<a>欢喜</a></p>
<p style="text-align: left">
	　　既闻法已勤精进常得修学菩提道</p>
<p style="text-align: left">
	　　皆由于汝大将力当得疾近于菩提</p>
<p style="text-align: left">
	　　未曾闻见今大集是故汝等俱来会</p>
<p style="text-align: left">
	　　有十三亿诸夜叉甚为残害食血肉</p>
<p style="text-align: left">
	　　疾舍诸恶到于此安住最胜无上道</p>
<p style="text-align: left">
	　　有得忍辱陀罗尼有得最妙诸禅定</p>
<p style="text-align: left">
	　　有已获证诸漏尽无著<a>罗汉</a>人中尊</p>
<p style="text-align: left">
	　　有能善修四无量有能住于四摄法</p>
<p style="text-align: left">
	　　有得最胜四辩才复有得修诸法忍</p>
<p style="text-align: left">
	　　有得三昧首楞严有得虚空智慧眼</p>
<p style="text-align: left">
	　　有得无生诸法忍皆因世尊所说法</p>
<p style="text-align: left">
	　　悉制一切诸异学九十六种外道等</p>
<p style="text-align: left">
	　　摧伏一切魔怨已皆是救世大将力</p>
<p style="text-align: left">
	　　关闭<a>地狱</a>鬼畜生利益一切天人众</p>
<p style="text-align: left">
	　　是故真实诸众生而皆来集佛神力</p>
<p style="text-align: left">
	　　饥馑疾疫刀兵劫悉于今日而消灭</p>
<p style="text-align: left">
	　　若有盲冥失正道此诸众生令解脱</p>
<p style="text-align: left">
	　　无量烦恼狂乱者皆悉安置寂灭道</p>
<p style="text-align: left">
	　　合众悉能舍己业为礼如来故至此</p>
<p style="text-align: left">
	　　无量世界亿佛土皆是救世之所住</p>
<p style="text-align: left">
	　　名闻十方称无量我等闻已故至此</p>
<p style="text-align: left">
	　　一切种智功德海得闻如是真实相</p>
<p style="text-align: left">
	　　度脱一切诸众生我今欢喜故敬礼</p>
<p style="text-align: left">
	　　令我增长无量德是故稽首今顶礼</p>
<p style="text-align: left">
	　　而于百千万亿劫常勤修习种种施</p>
<p style="text-align: left">
	　　我今当学发弘誓我今来此佛神足</p>
<p style="text-align: left">
	　　我当修学处浊世能到第一胜菩提</p>
<p style="text-align: left">
	　　尔时地藏菩萨摩诃萨。以若干种天华香华璎珞而散佛上。所散之华变成宝盖。是时地藏菩萨。在佛前坐听受经法。诸来会众。见地藏菩萨生希有想。以种种香华璎珞缯盖幢幡及诸衣服。以散地藏菩萨上作如是言。我等快得善利。佛神力故得见如是诸大丈夫礼敬问讯</p>
<p style="text-align: left">
	　　尔时复有渴仰菩萨摩诃萨。从座而起整其衣服。右膝着地合掌向佛。白佛言。世尊。此善男子。从何佛国而来至此。修何善根能作如是种种赞叹说佛功德。我从昔来未曾闻见</p>
<p style="text-align: left">
	　　尔时世尊告渴仰菩萨。止止大士。不须是问。一切大众及诸天人。除佛如来无有能知此善男子功德数量。如来今日必当显说。但诸天人愚闇自蔽。是族姓子。成就不可思议功德首楞严三昧。入如来行处得无量法忍。于诸<a>佛法</a>而得自在。入深法忍已度一切智海。此善男子。游戏以师子光三昧。登一切智山须弥之顶。摧伏异学成熟众生。在所佛国悉皆止住</p>
<p style="text-align: left">
	　　随诸佛国入智三昧。以是三昧力故。令一切国土众生见诸菩萨</p>
<p style="text-align: left">
	　　随诸佛国入智乐三昧。于彼国土所有供养随供养佛</p>
<p style="text-align: left">
	　　随诸佛国入清净乐三昧。入是三昧悉见诸欲一切过患。而于心相清净无染</p>
<p style="text-align: left">
	　　随诸佛土入惭愧三昧。而于彼国令诸众生悉得惭愧。远离诸恶无有愚闇。随诸佛国入水澋三昧。亦能令彼一切众生悉入是定。令诸众生得<a>宿命</a>智。能知先世死此生彼。善于禅定</p>
<p style="text-align: left">
	　　随诸国土入无忧明三昧。亦能令彼一切众生悉离忧愁。于诸佛国入神通三昧。亦能令彼一切众生。皆入神通三昧</p>
<p style="text-align: left">
	　　随佛国土入智明三昧。亦能令彼一切众生悉离愚痴。便见十方一切佛国。随诸佛国入佛炬三昧。亦能令彼一切众生皆归三昧</p>
<p style="text-align: left">
	　　随诸佛国入金刚光三昧。入是三昧已。亦能令彼一切诸佛国土。铁围大铁围。乃至须弥山王。一切嵠涧沟壑。皆悉不现地平如掌。能令一切诸恶毒蛇。及以蛊道皆悉消灭</p>
<p style="text-align: left">
	　　随诸佛国入智力降伏三昧。亦能令彼魔及魔眷属。皆悉惊怖归依三宝。随诸佛国入电光三昧。亦能令彼一切众生。离后世怖得法安慰</p>
<p style="text-align: left">
	　　随诸佛国入味乐三昧。亦能令彼一切众生。随其所念饮食悉得充足</p>
<p style="text-align: left">
	　　随诸佛国入精气悦乐三昧。亦能令彼一切众生。得坚牢身离诸病苦</p>
<p style="text-align: left">
	　　随诸佛国入乐具三昧。亦能令彼一切众生。悉得床敷卧具衣服璎珞无所乏少。病瘦医药身皆端正</p>
<p style="text-align: left">
	　　随诸佛国入无诤智三昧。亦能令彼一切众生。身皆长壮端严殊大。远离一切怨憎系缚皆得受乐。皆好布施持戒忍辱精进禅定心无散乱。具足智慧深入法门</p>
<p style="text-align: left">
	　　随诸佛国入无忧怖三昧。而能于彼一切众生。皆得欢乐心离忧怖</p>
<p style="text-align: left">
	　　随诸佛国入光乐三昧。于彼佛国一切众生。得无碍智离于事务</p>
<p style="text-align: left">
	　　随诸佛国入善住金刚三昧。亦能令彼一切众生。得诸根具足悉不缺坏。随诸佛国入观幢三昧。亦能令彼一切众生。皆悉厌离弃舍诸恶。护持十善上生天道。随诸佛国深入大慈音声三昧。亦能令彼一切众生。各相哀愍皆起慈心。得<a>无畏</a>心。得无恼心等心。更相悲念</p>
<p style="text-align: left">
	　　随诸佛国入集福处三昧。亦能令彼一切众生。得离斗诤疾病饥馑非时风雨。饮食苦涩辛酸等味。皆悉消灭。是地藏菩萨。所至佛土入海电三昧。随所至国。一切皆悉变成宝地离诸秽恶。衣树璎珞树华果树严饰佛界。于晨朝时。入恒河沙世界三昧。为成熟众生故。从禅定起。令无量无边诸佛世界于五浊恶世成就众生悉空无余。有佛世界。刀兵起时。此族姓子。以晨朝时入三昧力故。刀兵钾仗皆悉消灭</p>
<p style="text-align: left">
	　　随诸佛土有疾疫劫起害诸众生。亦令病疫自然消除</p>
<p style="text-align: left">
	　　随诸佛土若有饥馑劫起。令彼饥馑亦尽消灭悉得充满</p>
<p style="text-align: left">
	　　此族姓子。以是三昧威神力故。能令成熟一切众生。地藏菩萨。以不思议功德成熟众生。于过去无量恒河沙诸佛所。久发大悲坚固誓愿。皆悉成熟一切众生。庄严势力犹如雷震。于一食顷而能成熟无量亿等那由他人具足善根</p>
<p style="text-align: left">
	　　若有众生为无量亿种种诸苦恼。饥渴切逼。有称地藏菩萨名者。悉能令彼饮食充足灭诸苦恼。置涅槃道皆得快乐</p>
<p style="text-align: left">
	　　若有众生乏少衣服宝冠璎珞。病瘦医药种种众具。若称地藏菩萨名者。随其所欲皆令充足。安住涅槃道得第一乐</p>
<p style="text-align: left">
	　　若有众生离喜乐心。而与不喜乐集会者。若称地藏菩萨名者。一切乐具尽皆归之。所不喜者亦悉远离。是意所乐者。能令皆得安住涅槃得第一乐</p>
<p style="text-align: left">
	　　若有众生身心受苦众病所持。能称地藏菩萨名号。身心苦恼皆悉除愈。安置涅槃得第一乐</p>
<p style="text-align: left">
	　　若诸众生恶心相向。能称地藏菩萨名号一心归依者。令彼众生柔和忍辱更相惭愧。慈心忏悔安住涅槃</p>
<p style="text-align: left">
	　　若诸众生系闭牢狱。枷锁其身具受众苦。能称地藏菩萨名号一心归依者。令诸众生皆得解脱自在无碍。乃至应被系缚囚执鞭杖。能称地藏菩萨名号一心归依者。亦复如是皆悉解脱。安住涅槃得第一乐</p>
<p style="text-align: left">
	　　若有众生诸根不具疲极<a>懈怠</a>。颠狂放逸忘失本心。贪欲嗔恚愚痴嫉妒。悭吝邪痴。憍慢睡眠等恶皆悉炽盛。能称地藏菩萨名号一心归依者。如是众苦皆令解脱安住涅槃得第一乐</p>
<p style="text-align: left">
	　　若有众生为大水漂流猛火所焚。或坠高岩投身山险。或坠树木及诸屋舍而身颠覆。有如是等无量怖畏。称地藏菩萨名号一心归依者。有如是等怖畏之事悉令解脱安住涅槃得第一乐</p>
<p style="text-align: left">
	　　若有众生为诸毒蛇种种禽兽之所螫者。或被种种毒药所中。能称地藏菩萨名号一心归依者。是诸怖畏悉得解脱</p>
<p style="text-align: left">
	　　若有众生为阿波魔罗掩蔽伤害。若一日二日三日乃至四日。能令心狂心乱心战心调心颠倒乃至失心。能称地藏菩萨名号一心归依者。如是族姓男女。于诸怖畏悉皆解脱。安住涅槃得第一乐</p>
<p style="text-align: left">
	　　若有众生为诸罗刹恶鬼所捉。鸠槃茶所捉。富单那所捉。迦吒富单那。师子虎狼。恶毒蛊道。或为军阵战斗怨贼围绕。临敌惧死贪生求乐。能称地藏菩萨名号一心归依者。如是族姓子男女。速离众苦悉除患难。安住涅槃得第一乐</p>
<p style="text-align: left">
	　　若有众生为多闻为信为戒为施为禅定为神通为解脱。为色声香味触为诸功德。为工巧华果树木敷具。为增益财利。为诸医药房舍屋宅。为使水雨顺时。为得清凉。为求男女妻子方便修福。为除寒热令得<a>正念</a>。求如是等种种因缘。能称地藏菩萨名号一心归依者。此善男子。威德力故。悉能称彼无量众生功德所愿</p>
<p style="text-align: left">
	　　譬如下种于彼荒田。能称地藏菩萨名号一心归依者。皆悉变成微妙胜果。何以故。此善男子。以于过去无量阿僧祇不可数劫。如来之前发坚誓愿犹如大地。令一切众生皆得受用是善男子。功德力故。能令善根牙茎枝叶乃至华果。皆悉润泽增长成熟。若有众生造作诸恶十不善业。能称地藏菩萨名号一心归依者。一切结使烦恼消灭。远离十恶成就十善。于诸众生起慈悲心兴利益心。是善男子。以精进力于一食顷。无量阿僧祇诸佛世界于一一佛国以一食顷。度脱无量恒河沙阿僧祇众生。以是相貌令脱诸恶。皆悉成就不可思议功德。此善男子。以是坚固誓力。能令成熟一切众生。如是族姓子。或作梵天身成就众生。或作自在天。大自在天。摩醯首罗天。或作欲界他化自在天．化乐天．兜率陀天．炎摩天．帝释身．四天王身。或作菩萨身。或作辟支佛身。或作声闻身。或作转轮圣王身。或作<a>婆罗门</a>．刹利．毗舍．首陀等身。或作男身女身。或作童男童女身。或作乾闼婆．紧那罗．摩睺罗伽．天．龙．夜叉身。或作罗刹身。或作鸠槃茶身。或作毗舍阇身。或作富单那身。或作师子身。或作虎狼身。或作象身．马身。或作水牛身。或作种种鸟身。或作阎罗王身。或作地狱卒身。或作地狱身。为诸众生种种说法。随诸众生显示三乘。皆悉令住不退转地。此善男子。成就如是不思议功德伏藏。以解脱宝而自庄严。亦是菩萨诸法之母。向大涅槃无上商主。善男子。<a>弥勒</a>．文殊．观世音．普贤等而为上首如是等恒河沙诸大菩萨。若人于百劫中。礼敬供养欲求所愿。不如于一食顷礼拜供养地藏菩萨。功德甚多所愿速得皆悉满足。何以故此地藏菩萨。于一切众生能大<a>饶益</a>为如意宝故。此族姓子。若欲成熟众生故。能发坚固大悲伏藏。令满一切众生心愿。是故善男子善女人。应当供养地藏菩萨</p>
<p style="text-align: left">
	　　时会大众十方来者。菩萨摩诃萨及诸声闻。一切天人．夜叉．乾闼婆等。从坐而起随力供养。或以金银等屑散彼地藏菩萨上。或以种种宝华衣服．摩尼宝珠．及华鬘．珠璎．金缕幡盖。以散地藏菩萨上。复以无量音乐种种赞颂。供养地藏菩萨。</p>
<p style="text-align: left">
	　　尔时地藏菩萨摩诃萨。复以此供施修伽陀即说偈言</p>
<p style="text-align: left">
	　　天人龙神所供养十方菩萨皆来集</p>
<p style="text-align: left">
	　　闻有救世大功德愿佛受我最胜供</p>
<p style="text-align: left">
	　　尔时地藏菩萨摩诃萨。说是偈已顶礼佛足。于是世尊。复说偈言</p>
<p style="text-align: left">
	　　欲起坚固净智者能灭众生诸烦恼</p>
<p style="text-align: left">
	　　令众得乐如宝手能断结网如金刚</p>
<p style="text-align: left">
	　　汝起大悲诸精进以是供养最胜尊</p>
<p style="text-align: left">
	　　其心如海救一切度诸众生苦彼岸</p>
<p style="text-align: left">
	　　尔时地藏菩萨摩诃萨。作礼而起。白佛言。世尊。我当济度此四天下。增长比丘<a>比丘尼</a>。优婆塞优婆夷。增长护念。增长寿令身无疾病。增长色力。增长名称。增长资业。增长亲友。增长眷属。增长信戒。增长多闻。增长于施。增长忍辱。增长方便。增长觉意及诸圣谛。增长入于大乘一切正道。增长照明真实<a>法相</a>。增长成熟一切众生。增长发大慈悲喜舍。增长无量一切净法。增长妙称名闻三界。增长法雨润三有流。增长大地一切物味。增长众生所有善业。增长法气无数福行。增长智慧皆悉照明。增长六波罗蜜所行之道。增长五眼通达无碍。增长灌顶。增长涅槃。增长威德照明一切未曾有法。众德究竟记莂咒术陀罗尼章句。我于过去恒河沙佛所。皆悉受持如是等咒。增长白净具足之法。增长种子根茎华果一切药谷。增长云雨地水火风。增长福乐。增长财物。增长无量最胜果报。增长基业。此咒利益能除一切苦恼系缚。即说咒曰</p>
<p style="text-align: left">
	　　閦浮(一)閦閦浮(二)阿含閦浮(三)婆吒迦罗閦浮(四)庵罗閦浮(五)毗罗閦浮(六)婆阇罗閦浮(七)阿卢伽閦浮(八)达摩閦浮(九)婆吒摩閦浮(十)婆帝耶尼梨呵罗閦浮(十一)鞞婆卢伽叉摩閦浮(十二)忧婆舍摩閦浮(十三)那耶那閦浮(十四)阇那娑牟致啰那閦浮閦浮閦浮(十五)毗尼梨夜那閦浮(十六)奢多婆閦浮(十七)娑遮修[跳-兆+致](十八)摩醯梨(十九)咃弥(二十)[赊-示+未]弥(二十一)遮迦啰斯(二十二)遮加摩私梨(二十三)差梨(二十四)奚隶(二十五)迦啰娑啰娑啼(二十六)呵梨波啰鞞(二十七)波遮啰婆陀祢(二十八)啰遮陀祢(二十九)婆啰遮遮遮醯梨(三十)摩梨(三十一)伊迦他他仚(三十二)他丘楼(三十三)闼梨(三十四)舍梨(三十五)弥梨(三十六)摩叉(三十七)多叉(三十八)鸠梨(三十九)弥梨(四十)鸯久之多毗(四十一)頞梨(四十二)只梨(四十三)波罗只梨(四十四)久吒苦婆梨(四十五)真只真(四十六)真求梨(四十七)休楼休楼休楼(四十八)鸠流晃弥梨(四十九)弥梨叉(五十)婆茶婆茶(五十一)罗窥窥梨(五十二)嚧[口*留]嚧楼留(五十三)婆婆阇毗(五十四)输檀祢(五十五)私婆呵(五十六)摩诃复陀楼迦沙毗输祢私婆呵(五十七)迦楼沙罗婆毗输檀祢私婆呵(五十八)迦楼沙乌阇毗输檀祢私婆呵(五十九)萨婆阿奢波利富啰檀祢私婆呵(六十)萨婆娑斯耶三波陀祢私婆呵(六十一)萨婆多咃迦多阿[券-刀+衣]底私婆呵(六十二)萨婆菩提萨埵阿[券-刀+衣]底阿[少/(兔-、)]无地底私婆呵(六十三)</p>
<p style="text-align: left">
	　　世尊今所说咒。是未曾有威德照明。是众德本。记莂章句陀罗尼神咒。我于过去恒河沙诸佛所受持是咒。增长一切白净之法。增长善种根茎枝叶华果药谷。增长雨泽地水火风。增长喜乐。增长财物。增长胜妙。增长产业。此咒威力。善能系缚。亦名善解。世尊说此陀罗尼咒。与四天下声闻<a>弟子</a>。比丘．比丘尼．优婆塞．优婆夷．皆悉护念。增长财物一切产业。增长佛法能令流布广大无量三界受乐</p>
				</div></div><hr><script charset='utf-8' src='../../js/footer.js'></script></body></html>