<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大方广十轮经 第八卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大方广十轮经 第八卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大方广十轮经 第八卷</strong></p>
<p style="text-align: left">
	　　失译人名今附北凉录</p>
<p style="text-align: left">
	　　精进相品第十三</p>
<p style="text-align: left">
	　　复次善男子。<a>菩萨</a>摩诃萨成就大庄严精进轮。从初发心离五欲者。能为声闻辟支佛而作<a>福田</a>。亦为一切守护供养</p>
<p style="text-align: left">
	　　善男子。菩萨摩诃萨精进有二种。一者<a>世间</a>。二者出世间。世间精进复有三种。一者修福精进。二者勇猛精进施戒<a>禅定</a>。三者缘于有漏及诸众生。依于果报福行住处。是名世间精进。则非摩诃萨也</p>
<p style="text-align: left">
	　　复次菩萨摩诃萨。于一切众生心常平等。但为除灭烦恼业结而勤精进。于圣无漏无取无舍。亦无依止。无杂秽心。亦无乱想。持戒<a>破戒</a>。精进<a>懈怠</a>。布施悭贪。浊心慈心。如是一切皆悉平等而行精进。不于<a>三界</a>起种种想。于诸众生若闻言语造业处所。于阴界入无所取想而修精进。不依欲界。不着<a>色界</a>及无色界。不生到不到想而修精进。不着一切行。不依三种福而勤精进。菩萨摩诃萨成就如是大庄严轮。从初发意离于五欲。名为摩诃萨。亦复堪与声闻辟支佛作大福田。为诸众生守护供养</p>
<p style="text-align: left">
	　　尔时<a>世尊</a>欲重宣此义。而说偈言</p>
<p style="text-align: left">
	　　染着六情根愚闇于四流</p>
<p style="text-align: left">
	　　精进常勇猛智者所讥嫌</p>
<p style="text-align: left">
	　　境界处精进善取于有漏</p>
<p style="text-align: left">
	　　不名为福田亦非摩诃萨</p>
<p style="text-align: left">
	　　智者勤精进除灭一切着</p>
<p style="text-align: left">
	　　心无所依止是名为福田</p>
<p style="text-align: left">
	　　不着于名色为众作归依</p>
<p style="text-align: left">
	　　勇猛离诸阴是名为福田</p>
<p style="text-align: left">
	　　照了于愚闇<a>超度</a>到<a>彼岸</a></p>
<p style="text-align: left">
	　　如是精进轮断众烦恼缚</p>
<p style="text-align: left">
	　　大方广十轮经禅相品第十四</p>
<p style="text-align: left">
	　　复次善男子。菩萨摩诃萨有大庄严禅定轮。若菩萨成就此轮。从初发意断除五欲。是则堪为声闻辟支佛福田。一切众生守护供养。善男子。菩萨摩诃萨修禅有二一者世间。二者出世间。云何名世间禅。若菩萨依于阴相。染着欲界色界无色界修禅。依止三<a>解脱</a>四念处四正勤四如意足五根五力七觉分八圣道分。乃至地水火风空识等。皆悉依止而生染着。如是修禅。是名菩萨修世间禅。亦与一切声闻辟支佛共。不得名为摩诃萨也。云何名出世间禅</p>
<p style="text-align: left">
	　　善男子。所谓菩萨能出世间放大光明。不着四念处四正勤四如意足五根五力七觉分八圣道分。如是等法皆无依止而修于禅。乃至身口意戒。三解脱门。阴界诸入。三受四大。空处识处。不用处非想非非想处。今世后世悉离空静。不依止空大空。是名菩萨摩诃萨出世间禅</p>
<p style="text-align: left">
	　　善男子。以如是相故。菩萨摩诃萨则能成就大庄严禅轮。从初发意离于五欲。堪为声闻辟支佛福田。亦为一切守护供养。尔时世尊欲重宣此义。而说偈言</p>
<p style="text-align: left">
	　　为舍重担故修于有相禅</p>
<p style="text-align: left">
	　　但断于己结不名为智者</p>
<p style="text-align: left">
	　　染着而修禅依止于解脱</p>
<p style="text-align: left">
	　　取着于彼岸不能利众生</p>
<p style="text-align: left">
	　　若为弃重担欲利诸众生</p>
<p style="text-align: left">
	　　灭结修诸禅是名真智者</p>
<p style="text-align: left">
	　　若断于有爱为利诸众生</p>
<p style="text-align: left">
	　　修于无相禅是名摩诃萨</p>
<p style="text-align: left">
	　　断除众生缚令世间<a>无畏</a></p>
<p style="text-align: left">
	　　寂灭而修禅是名摩诃萨</p>
<p style="text-align: left">
	　　大方广十轮经智相品第十五</p>
<p style="text-align: left">
	　　复次善男子。菩萨摩诃萨有大庄严智轮。若能成就如是大庄严智轮。从初发意离于五欲。则能堪为声闻辟支佛而作福田。亦为一切守护供养。善男子。菩萨摩诃萨有二种智一者世间。二者出世间。云何名世间智。所谓菩萨依止读诵。欲灭一切众生愚闇作大照明。如来所说种种无量。于声闻乘皆悉听受。自书使人书。自读诵亦教人读诵。若说辟支<a>佛法</a>及大乘法。皆悉随顺一切信受。若自读诵教人读诵。自书亦教人书。能为众生广说分别显示其义。读诵经法求诸无漏。八圣道分解脱之味。而不求于寂灭智慧。常有存相取着之心。是名菩萨世间智轮。亦与声闻辟支佛等无有异也。不可名为菩萨摩诃萨。云何名出世间智轮。菩萨摩诃萨<a>修道</a>之时。随其精进行住诵习。而于彼相不取不着不念不思惟。如是行类则非下劣心。如<a>虚空</a>同于寂灭。观法平等都无所著亦无所系。无生无灭心无退转。常行平等诸法实际。深入寂灭得无生忍。不取诸相心无增减。不依诸地亦不住智慧。菩萨若得如是具足智者。是名菩萨出世间智。有此行类则能成就大庄严智轮。从初发意不染五欲。亦能堪为声闻辟支佛福田。一切众生守护供养</p>
<p style="text-align: left">
	　　复次善男子。菩萨摩诃萨有大庄严轮。若菩萨成就如此大庄严轮者。从初发心断除五欲。堪为声闻辟支佛作大福田。亦为一切守护供养</p>
<p style="text-align: left">
	　　善男子。菩萨方便复有二种。一者世间。二者出世间。云何名菩萨世间方便。自为及人常怀彼此。种种伎艺而成就众生。能现如是若干种身。或现佛身。或现辟支佛身。或现声闻身。或现父母身。随所应见而为现相。若有病人及看病者。瞻视羸劣无有能救。一切怖畏乃至应死。悉以方便救令解脱。常行四摄成就众生住于大乘若声闻辟支佛人。有不堪任为大乘器根不熟者。即于二乘法中。令使修习如是甚深微妙之法。开示显现第一义谛。超过凡夫颠倒境界。依于四依具四辩才。四念处四正勤四如意足五根五力七觉分八圣道分。住善取道入方便智道成熟众生。若诸众生有为名称。染着利养诸根动摇。而不成就<a>涅槃</a>善根。如是等人教令习诵。如来所说声闻辟支佛乘。成就离施功德教令劝助。若有众生多起嗔恚。其心甚恶而无哀愍。教令<a>修行</a>四无量心而得成熟。若见懈怠如是众生教令精进。多嗔众生教行忍辱。散心众生教令禅定。愚痴众生为说<a>正法</a>。令修智慧<a>教化</a>成就。若有众生无所依止无恭敬教。心令开示归依三宝。有如是等教使修习优婆塞戒。亦教八戒斋法。或有众生以种种伎术著作务处。教化成就如是等辈。恒沙菩萨有世间方便智慧。菩萨摩诃萨成就如此方便智轮。以诸经论作务伎术。摧伏一切外道异学苦行智轮。是名菩萨摩诃萨。成就世间方便智。与一切声闻辟支佛共。</p>
<p style="text-align: left">
	　　善男子。若有菩萨不依明师。亦不依止善知识。以是行类相貌。染着世间而自迷惑。如是菩萨。则不能住出世方便智轮。不名福田。亦不能善知众生诸行。若见不成<a>法器</a>众生。及声闻辟支佛乘根不熟者。于是人所显示大乘是名愚痴。无巧方便而教大乘人。舍菩萨道令修声闻辟支佛法。是为错谬不识人根。若见辟支佛人。教令舍离修声闻乘。不识人根而谬<a>说法</a>。有如是失堕于咎过。若见声闻人厌于<a>生死</a>者。为说世间三界果报乐着生死。不识人根而谬说法。有如是失堕于咎过。若有众生不断杀盗。乃至不断邪见。具行十恶诸不善根。见如是等而为显示菩萨大乘甚深之法。竟不说于恶<a>道果</a>报。生死受苦轮转诸趣。不识人根妄说诸法。堕于咎过亦名愚痴无方便智。若见乐持戒者为说布施。乐精进者为说持戒。乐忍辱者为说精进。乐禅定者为说忍辱。乐智慧者为说禅定。是名菩萨愚痴。无巧方便智轮。亦名世间智。则与一切声闻辟支佛共。亦不可名为摩诃萨也。云何名菩萨摩诃萨出世间方便智轮。若诸菩萨有所作业。皆为他人不念己身。作若干等种种伎术。乃至悉欲与人共之。如前所说。若有己利回施他人。见堪任器者而为说法。渐教声闻辟支佛乘。见辟支佛人。教令渐修摩诃衍乘。亦不为声闻人根不熟者。而为说乐生死法。为有<a>杀生</a>乃至邪见。为说声闻法生死所趣。若乐修施者。为说无上伎术。乃至乐智慧者。为说贤圣无漏智道。以是智慧成就众生。不取众生想及智慧想。是名菩萨摩诃萨能出世间最大庄严方便智轮。若菩萨摩诃萨成就此轮。从初发意断除五欲。是名菩萨摩诃萨堪为声闻辟支佛作大福田。常为一切守护供养。尔时世尊欲重宣此义。而说偈言</p>
<p style="text-align: left">
	　　应说一乘道而为演二乘</p>
<p style="text-align: left">
	　　则为目欺诳不名度众生</p>
<p style="text-align: left">
	　　决定堕邪聚而示下劣乘</p>
<p style="text-align: left">
	　　是则为愚痴不名摩诃萨</p>
<p style="text-align: left">
	　　趣向一乘者为欲听法故</p>
<p style="text-align: left">
	　　乐处于生死智者之所说</p>
<p style="text-align: left">
	　　决定专一心随欲而教化</p>
<p style="text-align: left">
	　　是名为方便智者所赞叹</p>
<p style="text-align: left">
	　　一向为声闻教令生厌恶</p>
<p style="text-align: left">
	　　堪任为器者教以摩诃衍</p>
<p style="text-align: left">
	　　复次善男子。菩萨摩诃萨。取法之慈而庄严轮不取众生相。何以故。取众生慈而庄严者。则是声闻辟支佛行。不能庄严大乘道也。声闻辟支佛虽修于慈。但自为己不为利人。为自调伏灭己结业。尽诸烦恼已得涅槃。为我人众生而修行慈。于他众生心常放舍。是故不名为大庄严轮。唯断己结不能为人除诸烦恼。菩萨摩诃萨则不如是。常为一切众生修行慈心庄严大慈。名为菩萨摩诃萨。无依止慈。不依止阴界入故而修行慈。不依止四念处四正勤四如意足五根五力七觉分八圣道分而修行慈。不依止欲界色界无色界而修行慈。不依止此世后世故而修行慈。不依止此岸而修行慈。不依止彼岸而修行慈。不为不到故而修行慈。菩萨摩诃萨。唯缘法故而修行慈。此非声闻辟支佛之所能行。唯诸菩萨摩诃萨。乃能成就如是大庄严缘法慈轮。若菩萨从初发意离于五欲。如是菩萨摩诃萨。堪任声闻辟支佛作大福田。亦为一切众生守护供养</p>
<p style="text-align: left">
	　　复次善男子。菩萨摩诃萨修大悲轮。从初发意断除五欲。名为摩诃萨堪为声闻辟支佛作大福田。常为一切众生守护供养。何以故。一切声闻辟支佛。但自为己而修悲故。菩萨摩诃萨则不如是。而自亡己为一切众生故而修行悲。是故堪为一切众生作大福田。如是菩萨摩诃萨。能兼他人修四摄法。为成熟众生故。乃至舍己支节身命及以财物。以此大悲为欲安乐诸众生故。亦不得众生相。不得施者相。不得受者相。乃至不得施业果报相。行檀波罗蜜时。不取行相爱语利益及同事相。虽行四摄而不取相。常以最胜心第一心寂灭心。乃至无量阿僧祇心。无行阴界入心。无动摇而常安住。庄严大悲寂灭心成就众生。</p>
<p style="text-align: left">
	　　善男子。以如是相能大庄严。不与一切声闻辟支佛共。菩萨摩诃萨具足成就此大悲轮。从初发意断除五欲。堪为声闻辟支佛作大福田。常为一切众生守护供养。尔时世尊欲重宣此义。而说偈言</p>
<p style="text-align: left">
	　　此法难思议甚深如虚空</p>
<p style="text-align: left">
	　　无色无所住大悲之所成</p>
<p style="text-align: left">
	　　常勤行头陀菩萨最上智</p>
<p style="text-align: left">
	　　大悲勇进力超过一切人</p>
<p style="text-align: left">
	　　众生无归依生死苦所缚</p>
<p style="text-align: left">
	　　普欲令解脱大悲水洗除</p>
<p style="text-align: left">
	　　干竭生死海则非声闻地</p>
<p style="text-align: left">
	　　及与缘觉乘菩萨所哀愍</p>
<p style="text-align: left">
	　　贪欲恚愚痴众生没恶道</p>
<p style="text-align: left">
	　　以此大悲水洗浴苦众生</p>
<p style="text-align: left">
	　　复次善男子。又有广遍虚空无边无有量数种种差别音声辩才一切三昧总持忍辱大庄严轮。菩萨摩诃萨若成就此轮。从初发意断除五欲。则能堪为声闻辟支佛作大福田。一切皆应供养守护</p>
<p style="text-align: left">
	　　云何名为菩萨摩诃萨广遍虚空无边无量种种差别音声辩才一切三昧总持忍辱大庄严轮。所谓菩萨照明一切法。犹如月光普照天下。无相无依心无所染。于诸三昧身心不动。眼眼触眼识悉皆不动。若眼缘触内生三受。苦受乐受不苦不乐受。生寂灭心与无生心。耳鼻舌身。乃至心意<a>意识</a>无生亦如是。能生三受寂灭心无生心。三世阴界入一切亦皆无生无有动摇。三界三行三戒。三乘三解脱。<a>三根</a>三触。亦寂灭心无生心。一切处无住。皆行无相檀波罗蜜。乃至持戒忍辱。精进禅定。智慧波罗蜜皆住寂灭心无动乱。四念处四正勤四如意足五根五力七觉分八圣道分。皆住不动。九次第定亦不动。乃至三行如不如相亦悉不动。知一切法悉无所障住八圣道。窟宅及非窟宅。有取无取。有漏无漏。有此彼岸。无此彼岸。无大无小。有作无作。有善无善。有记无记。于一切处而心不动。乃能如是大慈大悲兴大方便。为成熟众生守护三乘及四无畏。分别十地乃至十八不共法。于一切处皆住无作无起心常安住。取相三受皆悉寂灭。菩萨摩诃萨离一切相。得虚空眼火光照明三昧一切三昧王方便大庄严轮。若菩萨住是三昧。则能灭除过去诸业。三恶趣苦皆悉消灭令尽无余</p>
<p style="text-align: left">
	　　善男子。譬如五日出时。一切泉流河池及诸大河。四大海水皆悉枯竭。如是菩萨摩诃萨。以广遍虚空无边无量阿僧祇譬喻言辞巧说辩才一切三昧总持忍辱大庄严轮。菩萨若能成就此轮。灭尽三有除诸恶趣。于过去世所有业障永灭无余</p>
<p style="text-align: left">
	　　善男子。譬如世界劫欲尽时。此四天下及八万四千诸河渚等。并四天王一切诸山。皆悉败坏消灭永尽令无有余</p>
<p style="text-align: left">
	　　善男子。菩萨摩诃萨亦复如是。成就一切三昧诸陀罗尼忍辱轮者。能灭先世所作恶业。乃至三有一切恶趣永尽无余</p>
<p style="text-align: left">
	　　善男子。譬诸黑闇遍满虚空。日轮出时一切黑闇皆悉除灭。菩萨摩诃萨亦复如是。若能成就是大庄严轮。乃至一切三昧总持忍辱轮。己身及他颠倒诸闇皆悉消灭。如是虚空无边智日。悉能消灭先世诸恶不善使业永尽无余。是菩萨不随恶知识。常不离诸佛而听正法。乃至不离诸菩萨行。于其梦中心常<a>念佛</a></p>
<p style="text-align: left">
	　　何等是菩萨摩诃萨大庄严遍满虚空广大无边无量阿僧祇种种言辞音声辩才一切三昧总持忍辱轮</p>
<p style="text-align: left">
	　　菩萨摩诃萨。入于初禅乃至第四禅。入空处乃至非想非非想处。入满足灭尽定。乃至满足灭三行心。无动受心。想触意行寂灭不动。或住一日一夜。乃至七日七夜住于禅味。亦住第一义空。身诸毛孔出于暖气。烧灭一切结使业薪。如是次第逮深<a>正念</a>。一切身体悦乐满足</p>
<p style="text-align: left">
	　　譬如<a>自在</a>天子入现一切乐三昧。入是三昧已。一切身毛孔中皆悉受乐。如是乐相触菩萨身。而便自忆念佛。念佛已即便见佛无复余相</p>
<p style="text-align: left">
	　　若念一佛则见一佛。若念无量佛则见无量佛。若念佛身少分则见少分。若念佛无边身则见无边身。若观自身作佛相者。则见己身同佛相好具足庄严。若观他身欲作佛者。则见他身亦同其佛庄严相好。若欲随观众生皆作佛相者。则随所观同佛身相余无所见。心所起念皆实不虚。知一切法如幻如水中像。悉观三受三行永尽消灭</p>
<p style="text-align: left">
	　　如是观已还入灭尽定<a>禅悦</a>味食或于一七日二七<a>三七</a>。乃至七七日。或十日五十日。如是乃至百千万亿劫。还入实谛空观如前念佛。成就作是观已</p>
<p style="text-align: left">
	　　善男子。以如是相广大遍满虚空无量无边阿僧祇种种言辞音声辩才一切三昧总持忍辱轮</p>
<p style="text-align: left">
	　　菩萨成就如是轮故。断除五欲。灭尽过去一切恶业。三有六趣皆悉消灭令无有余。堪为声闻及辟支佛作大福田。亦为一切守护供养。离四颠倒愚痴大闇。不复更随诸恶知识。常不离佛得闻正法。乃至梦中见佛听法供养众僧。于一切菩萨所行之道。疾成阿耨多罗三藐三菩提得净佛土。于彼佛国一切众生悉皆化生相好如佛。住摩诃衍结使微薄。尔时世尊欲重宣此义。而说偈言</p>
<p style="text-align: left">
	　　堪任法器者则破诸结使</p>
<p style="text-align: left">
	　　能住于善住皆悉无疑难</p>
<p style="text-align: left">
	　　为欲断有缚当作大庄严</p>
<p style="text-align: left">
	　　修学诸禅定智慧不思议</p>
<p style="text-align: left">
	　　修学于诸禅观第一寂灭</p>
<p style="text-align: left">
	　　以此念佛智能尽一切恶</p>
<p style="text-align: left">
	　　相与无相等以空悉能灭</p>
<p style="text-align: left">
	　　永断于恶趣不离见诸佛</p>
<p style="text-align: left">
	　　善修学诸法供养一切佛</p>
<p style="text-align: left">
	　　疾成于正觉以修空相故</p>
<p style="text-align: left">
	　　为众作亲友除舍诸结使</p>
<p style="text-align: left">
	　　是名净福田疾近于菩提</p>
<p style="text-align: left">
	　　众生作佛相遍满诸世界</p>
<p style="text-align: left">
	　　为求佛道故远离于二乘</p>
<p style="text-align: left">
	　　说是法时。恒河沙等无量菩萨。本所曾闻念佛正法。若有废忘今悉还得。无量众生闻是念佛百千三昧。悉入一切三昧方便。皆得忆念总持华鬘。无量众生而皆依止首楞严三昧。乃至成就电光三昧。得一切法照明逮无生忍。远尘离垢得<a>法眼</a>净。无量众生得须陀洹果。斯陀含果。阿那含果。阿<a>罗汉果</a></p>
<p style="text-align: left">
	　　无量众生皆求<a>出家</a>入佛法中。无量众生住于十善。有发声闻心者。有发辟支佛心者。有发阿耨多罗三藐三菩提心者。得不退转者。无量众生得世间<a>正见</a>。以正见因缘故断恶趣结。皆得生天及在人间。归依三宝弃舍五欲。于佛法中而得出家。离一切邪见得清净信</p>
<p style="text-align: left">
	　　尔时世尊告金刚藏菩萨摩诃萨。善男子。汝当以此不退法轮。授<a>地藏菩萨</a>记。若有众生读诵此经。为他解说住是法者。应当拥护十法</p>
<p style="text-align: left">
	　　何等为十。拥护一切财物。离一切恶。一切邪见。邪归依十恶。一切身过。一切口过。一切诽谤。一切破戒。一切横病。一切横死。如是众生临命终时。皆得见佛即生天上。若有众生读诵此经。应当拥护如是十法。是名诸佛伏藏。佛说是经已时。四部众及诸天龙夜叉乾闼婆阿修罗迦楼罗紧那罗摩睺罗伽人非人。及地藏菩萨等。闻是经已<a>欢喜</a>奉行</p>
				</div></div><hr><script charset='utf-8' src='../../js/footer.js'></script></body></html>