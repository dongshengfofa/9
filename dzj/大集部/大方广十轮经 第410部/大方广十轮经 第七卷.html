<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大方广十轮经 第七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大方广十轮经 第七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大方广十轮经 第七卷</strong></p>
<p style="text-align: left">
	　　失译人名今附北凉录</p>
<p style="text-align: left">
	　　远离讥嫌品第九</p>
<p style="text-align: left">
	　　尔时金刚藏<a>菩萨</a>复白佛言。<a>世尊</a>。云何菩萨摩诃萨于声闻乘辟支佛乘不生讥嫌。于诸菩萨亦无讥嫌。云何于如来声闻众中。成器不成器得无讥嫌。于大乘道常善<a>修行</a>。云何得利智一切三昧诸陀罗尼及诸地忍。云何得升进不退转法。云何常得善知识。云何常得不离<a>佛法</a>。供养众僧及诸菩萨云何于善根不生厌足。云何于菩萨行愿得无厌足</p>
<p style="text-align: left">
	　　尔时世尊告金刚藏菩萨言。善男子。菩萨摩诃萨有十种轮。若有成就如是轮者。则于声闻辟支佛乘无所讥嫌。乃至于菩萨乘亦无讥嫌。若于如来声闻众中。成器不成器者悉无讥嫌。常得升进不退法轮。而于大乘亦得增长无有阙失。常得<a>禅定</a>诸陀罗尼及诸地忍。不离佛法。供养众僧及诸菩萨。求于善根悉无厌足。得坚固精进。发无量行愿。过去所作一切恶业。皆以贤圣金刚地智。令使永尽悉得究竟。一切现在所有恶业。皆使无余更不复作。能速成就无上法轮。七觉意宝而无厌足。能除一切众生结使人所依止</p>
<p style="text-align: left">
	　　善男子。譬如转轮圣王。若欲行时宝轮最在其前。其余诸宝皆悉随后。能灭一切诸四天下众生浊恶。亦令四天下一切人民身意受乐。菩萨摩诃萨亦复如是。若成就十轮。于声闻乘无所讥嫌。乃至一切众生亦依止而存。善男子。譬如大车具足四轮。多人依止乘于正路。边有块石众草。乃至根茎华果。为轮所辗皆悉消灭。如是菩萨摩诃萨为诸众生若有障法一切罪业。辗断消灭令不受报。善男子。譬如剑轮悉能斩截怨敌等首。既断支节手足更不任用。菩萨摩诃萨若能成就如是十轮。一切六趣欲界诸恶。皆悉断除令尽无余不复受报</p>
<p style="text-align: left">
	　　善男子。譬如五日出时。一切四天下大地。所有水处无不干竭。如是菩萨成就十轮。能为众生除诸业障及障法等罪。众苦根本一切消灭</p>
<p style="text-align: left">
	　　譬如风灾起时。四方大风一时俱起。能吹一切大石诸山皆为微尘。如是菩萨摩诃萨能成就十轮。为诸众生同共依止。令四倒山结使诸业障法重罪灭苦根本。令得无余。善男子。譬如师子王若欲吼时。一切畜生诸众生等皆悉怖畏。如是菩萨摩诃萨亦复如是。乃至外道及诸异学恶知识等。皆令惊畏忘失言辩</p>
<p style="text-align: left">
	　　善男子。譬如释提桓因以军围绕。手执金刚杵破坏阿修罗。如是菩萨摩诃萨成就十轮者。一切倒见外道之属。恶知识等皆悉坏灭</p>
<p style="text-align: left">
	　　善男子。譬如如意宝珠。着高幢上雨种种宝。如是菩萨摩诃萨成就十种轮者。能持戒幢雨众法雨。以施一切无量众生</p>
<p style="text-align: left">
	　　善男子。譬如夜闇明月出现灭一切闇。若有一切迷失道者令得正道。如是菩萨摩诃萨成就十轮者。无明黑闇如是众生失八正道。亦为众生说种种法。令其照明尽诸苦际示八正道。善男子。譬如日初出时一切谷米皆悉增长。诸华开敷及诸药谷尽得成熟。雪山消流诸河充溢。以渐次第满于大海</p>
<p style="text-align: left">
	　　如是菩萨摩诃萨成就十轮者。但调伏戒慈悲炙暖故。为诸众生说无量法。能生善根种种华果。一切结使业报恶行。及邪见山悉得消灭。乃至究竟证于<a>涅槃</a>。一切妙果无不悉得。信戒施闻慧无量三昧如是次第。犹如大河以渐满足。以渐满故能令众生入于<a>无畏</a>涅槃之城</p>
<p style="text-align: left">
	　　善男子。云何名菩萨摩诃萨十种轮者。所谓十善是也。菩萨成就此十轮故。乃能成熟一切众生。菩萨以离<a>杀生</a>故。能令一切众生无惊无怖。无有一切忧悲苦恼。善根成熟具足果报。若于前际<a>流转</a>六趣没<a>生死</a>河。以如是等不杀生因缘。先世所作身口意等恶业诸罪一切烦恼。能令众生障于<a>正法</a>。自作教他作乃至见作<a>随喜</a>。受持如是不杀轮故。皆悉辗坏一切恶业障碍罪报令无有余。亦以不杀因缘。能令一切诸<a>天人</a>等。皆生爱乐无有疑悔<a>寿命</a>得长。临欲终时所爱妻子及诸眷属。悉皆围绕身不受苦。乃至神逝所往之处。终不见阎罗王及诸狱卒。若临死时遇善知识。清净持戒心乐<a>福田</a>。舍此身已得生人中诸根聪利。复值善知识清净持戒。常乐福田断除诸恶。而求一切大菩萨行。入深智海遂得菩提。其所生处。常离刀杖诸恶国土。寿命长远<a>自在</a>净国离诸惊怖。如彼佛寿无量无边。亦复能作如是寿命。为诸众生<a>说法</a><a>教化</a>。乃至佛涅槃后令法久住。善男子。是名菩萨摩诃萨最初轮也</p>
<p style="text-align: left">
	　　菩萨若成就此轮。于声闻乘辟支佛乘无所阙失。于一切如来声闻<a>弟子</a>亦无阙失。不退大乘一切三昧诸陀罗尼及诸忍等。到于一切自在之地。常随善知识佛及菩萨得闻正法。供养众僧殖诸善根恒无厌足。修诸菩萨一切行愿亦无厌足。何以故。过去诸佛于此十恶皆悉远离。于一一恶不善业等亦不赞叹。以是之故。善男子。于此十善若能守一善业。以如是相所获果报亦如前说</p>
<p style="text-align: left">
	　　复次善男子。菩萨摩诃萨修行不盗。能施一切众生。无惊无怖无畏亦无愁恼。己所有物<a>如法</a>饮食资身财业。恒求一切如法利益无非法欲。以此善根行业果报。假使曾于六趣流转没生死河。以不盗力故。身口意业所作众罪能障正法。乃至财业等障。自作教他见作随喜以不盗轮。皆悉辗除令无有余。亦令人天一切爱乐而无疑悔。乃至临命终时。妻子眷属一切围绕身不受苦。若命终后神逝所往。不见阎罗王及诸狱卒。恒遇所爱诸善知识。持戒清净心乐福田。乃至能离一切恶法。成就一切无量善法。随所生处得大财业有财业已能离怖畏。而悉不与水火贼共。乃至到于菩提。悉得众宝严饰佛国宝树具足。<a>无我</a>我所无取无著。成就一切众生行业。无我所无所受。无寿无众生。而悉调伏于彼佛国。善男子。是名菩萨摩诃萨第二轮也</p>
<p style="text-align: left">
	　　若菩萨成就此轮。于声闻辟支佛乘悉无阙失。乃至如来声闻弟子亦无讥嫌而自于彼摩诃衍乘无有厌足。悉得一切诸三昧门及陀罗尼忍地。亦不舍于一切誓愿</p>
<p style="text-align: left">
	　　复次善男子。菩萨摩诃萨终身远离邪淫。一切众生皆为欲流之所沉没。而能施于无畏无嫉无热恼害。于己妻色恒生知足无非法欲。以是善根果报力故。若有宿世邪淫果报。六趣生死流转诸有。自作教他见作随喜。而令悉离诸邪淫轮。辗断恶业令无有余。乃至成菩提道生于净国。无女人处第一清净。彼诸众生皆悉化生。不从父母和合受身。善男子。是名菩萨摩诃萨第三轮也</p>
<p style="text-align: left">
	　　菩萨摩诃萨成就此轮。乃至不舍一切愿行</p>
<p style="text-align: left">
	　　复次善男子。菩萨摩诃萨尽其形寿。离诸妄语常随顺语。以是因缘人天<a>欢喜</a>。乃至逮得菩提。不谄众生而生其国。所言真实无有虚伪。是名菩萨摩诃萨第四轮也</p>
<p style="text-align: left">
	　　若菩萨成就此轮。乃至常求一切菩萨愿行。而无厌足终不暂舍</p>
<p style="text-align: left">
	　　复次善男于。菩萨摩诃萨于终身中常离两舌。乃至以此善根至成菩提调伏众生。修<a>六和</a>敬来生其国。皆共一心互相恭敬。而无违失修质直法。善男子。是名菩萨摩诃萨第五轮。也</p>
<p style="text-align: left">
	　　菩萨摩诃萨成就此轮。乃至常求菩萨行愿。无有厌足终不暂舍</p>
<p style="text-align: left">
	　　复次善男子。菩萨摩诃萨远离恶口乃至成就菩提。耳终不闻不适意事。常生佛国恒闻种种柔软人声及音乐声。闻诸法声周遍佛国。志念成就<a>梵音</a>清彻。如是众生来生其国。善男子。是名菩萨摩诃萨第六轮也</p>
<p style="text-align: left">
	　　若有菩萨成就此轮。从初发心乃至成佛。恒求菩萨一切行愿。而无厌足终不舍离</p>
<p style="text-align: left">
	　　复次善男子。菩萨摩诃萨于其终身远离绮语。乃至菩提。常于佛国闻诸菩萨摩诃萨百千法音周遍佛国。而恒远离一切绮语。成就善语法语。如是众生来生其国。善男子。是名菩萨摩诃萨第七轮也</p>
<p style="text-align: left">
	　　若菩萨成就此轮。乃至菩提。常求菩萨一切行愿。而无厌足终不暂舍</p>
<p style="text-align: left">
	　　复次善男子。菩萨摩诃萨于其终身远离贪欲。乃至菩提。常生净国地平如掌众宝充满。亦以宝树而严饰之。复有若干种无价宝衣。璎珞幢幡金绳珠璎。而彼世界种种庄严罗网宝树。彼中众生远离憍慢我心贡高。颜貌端严诸根具足其心平等。如是众生来生其国。善男子。是名菩萨摩诃萨第八轮也</p>
<p style="text-align: left">
	　　若菩萨能成就此轮。乃至菩提恒求菩萨一切行愿。而无厌足终不暂舍。复次善男子。菩萨摩诃萨。于其终身远离嗔恚。乃至菩提悉除一切垢恼秽浊尘云暴风。于彼净国无诸浊恶断除憍慢。生彼国已形色端正。相好第一诸根不缺。禅定慈悲以自严饰。如是众生来生其国。善男子。是名菩萨摩诃萨第九轮也</p>
<p style="text-align: left">
	　　若菩萨成就是轮。乃至菩提。恒求菩萨所作愿行。而无厌足终不暂舍</p>
<p style="text-align: left">
	　　复次善男子。菩萨摩诃萨于其终身远离邪见。复能以此离邪见轮。令诸人天一切爱乐。若有众生流转六趣没生死河。如是人等起身口意。一切业障及烦恼障而障正法。自作教他见作随喜。以此离邪见轮。碾断业结令灭无余。妻子眷属围绕左右。临命终时身不受苦。神逝所往亦终不见阎罗王等及诸狱卒。随善知识持戒清净。心乐福田恒生正信。命终之后得生人中。亦与善知识及诸持戒福田之人。而相遭遇还相依止令得<a>正见</a>。为善知识之所教授。修习善法恒离一切不善等恶。于诸善根皆悉成就。一切菩萨所行之道无不修习。以是因缘能度一切众生。入摩诃衍正法大海。乃至得菩提道。一切疑网及诸吉相常见断见。离我我所见。如此众生来生其国寿命无量。悉同法味皆是大乘。弃舍声闻辟支佛。及诸天魔一切外道并魔眷属。皆悉已离如是等恶来生其国。彼佛寿命无量无边。恒于其中而作佛事。般涅槃后令法久住。无所损减而更炽然皆悉一味。善男子。是名菩萨第十轮也</p>
<p style="text-align: left">
	　　若菩萨摩诃萨成就此轮。于声闻乘辟支佛乘不生讥嫌。及二乘人亦无讥嫌。乃至大乘亦复如是。于大乘人能令增广炽然三宝。于诸如来声闻弟子。成器及不成器者亦无讥嫌。而能庄严摩诃衍道。一切三昧诸陀罗尼乃至忍地。恒善修学证胜进法。不离诸佛及大菩萨善知识等听法信受。乐供养众心无厌足。求诸善根终不暂舍。菩萨所行<a>六波罗蜜</a>亦无厌足。善男子。若能成就如是十轮者。菩萨摩诃萨。疾成无上正真道觉。何以故。过去诸佛修行十善离一切恶。能现如是种种果报因缘无量相貌。具菩提道悉断一切烦恼结使。尽竭三恶皆使无余。是故能令绍三宝种。久住于世常得炽然。使不复受三有之身向于涅槃。为断阴入界等入无畏城。以此远离十恶因缘。具足果报如上所说。以是义故。善男子。若于此十善不修一者。求于佛道而复自言。我是大乘皆应当得无上菩提。如此之人是大妄语。多行谄曲种种欺诳。于诸佛所能断一切众生善根趣向三恶。是故善男子。具足十善刹利大姓。<a>婆罗门</a>大家。四天王天。乃至非想非非想天。声闻乘辟支佛乘。修行如是十善功德。悉能具足阿耨多罗三藐三菩提故。善男子。以此十善而自庄严。求无上果修学大乘疾成佛道者。此则安立一切功德善根处所。若能守护十善。便于善根誓愿满足成无上道。尔时世尊欲重宣此义而说偈言</p>
<p style="text-align: left">
	　　以十轮<a>觉悟</a>欲离一切苦</p>
<p style="text-align: left">
	　　不应讥声闻恼着<a>袈裟</a>者</p>
<p style="text-align: left">
	　　随顺缘觉乘<a>信心</a>勤精进</p>
<p style="text-align: left">
	　　安乐诸众生而受行大乘</p>
<p style="text-align: left">
	　　一切诸缘觉觉了最胜法</p>
<p style="text-align: left">
	　　净修于佛道速证得菩提</p>
<p style="text-align: left">
	　　远离于杀生人天皆爱念</p>
<p style="text-align: left">
	　　生生得长寿善修无害业</p>
<p style="text-align: left">
	　　一切所生处常乐于佛法</p>
<p style="text-align: left">
	　　亲近世尊者速证得菩提</p>
<p style="text-align: left">
	　　若离于偷盗一切智所敬</p>
<p style="text-align: left">
	　　悉灭诸悭贪守护不盗戒</p>
<p style="text-align: left">
	　　生处常大富为他作施主</p>
<p style="text-align: left">
	　　而得严净国以众宝庄饰</p>
<p style="text-align: left">
	　　灭除烦恼秽干竭于爱欲</p>
<p style="text-align: left">
	　　能远离邪淫速得清净国</p>
<p style="text-align: left">
	　　永离欲淤泥<a>解脱</a>净众生</p>
<p style="text-align: left">
	　　令入于大乘由离邪淫故</p>
<p style="text-align: left">
	　　欲得圣智者赞叹于实语</p>
<p style="text-align: left">
	　　弃舍诸妄语悉灭于苦恼</p>
<p style="text-align: left">
	　　究竟得实语常值于诸佛</p>
<p style="text-align: left">
	　　速疾成菩提远离妄语故</p>
<p style="text-align: left">
	　　堪任为善器而远离两舌</p>
<p style="text-align: left">
	　　常与诸佛会永舍于断见</p>
<p style="text-align: left">
	　　得圣无染着逮总持辩才</p>
<p style="text-align: left">
	　　能知深法海不久得菩提</p>
<p style="text-align: left">
	　　常说柔软语远离于恶口</p>
<p style="text-align: left">
	　　众生所爱乐能灭先世业</p>
<p style="text-align: left">
	　　令众生欢悦菩萨之法将</p>
<p style="text-align: left">
	　　悉知诸佛行得入第十地</p>
<p style="text-align: left">
	　　智者所爱敬远离于绮语</p>
<p style="text-align: left">
	　　具足五功德所说皆觉了</p>
<p style="text-align: left">
	　　欲闻尊贤教及与求圣道</p>
<p style="text-align: left">
	　　供养诸佛海速得一切智</p>
<p style="text-align: left">
	　　一心除贪淫不坏于正法</p>
<p style="text-align: left">
	　　供养染衣者炽然三乘道</p>
<p style="text-align: left">
	　　常生清净国法将之住处</p>
<p style="text-align: left">
	　　于彼获妙智第一无上乘</p>
<p style="text-align: left">
	　　常行于慈心远离诸嗔恚</p>
<p style="text-align: left">
	　　速疾得禅定志乐贤圣行</p>
<p style="text-align: left">
	　　生于清净国远离一切过</p>
<p style="text-align: left">
	　　随佛所住处永离一切嗔</p>
<p style="text-align: left">
	　　专一修纯信远离诸邪见</p>
<p style="text-align: left">
	　　显示三乘道是名法供养</p>
<p style="text-align: left">
	　　免离于恶趣解脱值贤圣</p>
<p style="text-align: left">
	　　具足菩萨行逮得最上智</p>
<p style="text-align: left">
	　　安住而说法能成于菩提</p>
<p style="text-align: left">
	　　三昧总持忍皆由十善故</p>
<p style="text-align: left">
	　　具足轮威德悉碾除恶趣</p>
<p style="text-align: left">
	　　尽灭业结障疾成正法将</p>
<p style="text-align: left">
	　　大方广十轮经布施品第十</p>
<p style="text-align: left">
	　　复次善男子。若成就十轮菩萨摩诃萨。从初发心一切五欲皆悉舍离。胜于一切声闻辟支佛人。亦能为彼二乘而作福田。何等为十。常行布施。所谓饮食衣服象马辇舆。乃至己身手足头目髓脑耳鼻皮骨血肉一一皆舍。若行施时不着躯命。亦不为己求<a>世间</a>法出世间乐。恒念度脱一切众生。修大慈悲巧方便智。如是心施于诸众生。为令一切皆得安乐故施。为灭一切众生结使故施。不受后有故施。不粗心故施。无嫉妒故施。乃至最下乞人亦如是施。不为受报故施。不求声闻辟支佛故施。求一切种智故施。乃至一人亦常如是修行于施。是名菩萨摩诃萨心施。成就初轮庄严法施</p>
<p style="text-align: left">
	　　如是菩萨从初发心。能为一切声闻辟支佛作大福田。应当守护恭敬供养。何以故。一切声闻辟支佛。为断己身三恶趣贫。但自<a>饶益</a>而不为他修行布施。菩萨摩诃萨为断一切众生苦恼。以大慈悲哀愍心施。是故能为声闻辟支佛而作福田。不为于己而求果报。唯为最上第一乐故常行于施。终不染着人天生死五欲乐故修行于施。而为利益一切众生不念自身所受<a>善恶</a>修行于施。为断一切众生苦报修行于施。菩萨能如是行檀波罗蜜故。堪任为声闻辟支佛福田。若不染着世间五欲。而为具足大慈大悲能如是施。名为菩萨摩诃萨。亦名声闻辟支佛福田。假设修行无量布施。若不断于世间五欲不名为施。亦不名菩萨。不能与声闻辟支佛作大福田。不为贤圣所印。是故应断五欲无染着施。若染五欲则不名菩萨。亦非福田。如斯施者不能灭于烦恼少分。何况能除一切结习</p>
<p style="text-align: left">
	　　尔时世尊欲重宣此义而说偈曰</p>
<p style="text-align: left">
	　　成就于施轮智者清净心</p>
<p style="text-align: left">
	　　尽离于五欲令众得妙乐</p>
<p style="text-align: left">
	　　乃至施少分皆为除众苦</p>
<p style="text-align: left">
	　　不令受少果应获上福田</p>
<p style="text-align: left">
	　　虽复种种施而不离五欲</p>
<p style="text-align: left">
	　　此施非圣印不堕决定聚</p>
<p style="text-align: left">
	　　舍欲而行施施微而报重</p>
<p style="text-align: left">
	　　声闻辟支佛俱以为福田</p>
<p style="text-align: left">
	　　是故应离欲常得清净施</p>
<p style="text-align: left">
	　　安乐诸众生是名真福田</p>
<p style="text-align: left">
	　　复次善男子。菩萨摩诃萨有十种法施轮。若能成就十种法施轮者。速疾得日光三昧。能为一切声闻辟支佛作大福田。何等为十。所谓依止佛法。依止声闻法。依止辟支佛法。依止摩诃衍法。依止世间出世间法。依止有漏无漏法。尊重恭敬一切听受。随顺受持为他广说</p>
<p style="text-align: left">
	　　若为声闻人说。应<a>四谛</a>法究竟涅槃。而无嫉妒憍慢之心。不为利养一切名称。亦不自举亦不轻他。恒为一切发大慈悲分别演说。不为说辟支佛法及与大乘</p>
<p style="text-align: left">
	　　若为辟支佛人说。应<a>十二因缘</a>法。离老病死得尽苦际。都不为说声闻小乘菩萨等法</p>
<p style="text-align: left">
	　　若为大乘人说。应六波罗蜜。具足诸行证无上道。亦不为说声闻辟支佛法。但随诸众生所应修行而为说之。于诸如来所演言教。乃至一句一偈。恭敬尊重终不诽谤。亦不隐没而作障碍。于说法人作世尊想。于听法者作病人想。于正法中作妙药想。弃舍五欲。为欲说法心常平等而不取相。善男子。是名菩萨摩诃萨十种法施轮也</p>
<p style="text-align: left">
	　　若菩萨成就如是十种法施轮者。便速疾得日光三昧。能为一切声闻辟支佛作大福田。常为一切守护供养。尔时世尊欲重宣此义。而说偈言</p>
<p style="text-align: left">
	　　智者修法施演说于三乘</p>
<p style="text-align: left">
	　　不堪<a>法器</a>者终不令谤法</p>
<p style="text-align: left">
	　　声闻及缘觉多人而修习</p>
<p style="text-align: left">
	　　辟支佛利智教令入大乘</p>
<p style="text-align: left">
	　　但为成法器非法不妄说</p>
<p style="text-align: left">
	　　随诸根利钝渐教令升进</p>
<p style="text-align: left">
	　　于法常恭敬信受不诽谤</p>
<p style="text-align: left">
	　　有能说法者供养如世尊</p>
<p style="text-align: left">
	　　听法诸众生令灭于烦恼</p>
<p style="text-align: left">
	　　不贪著名誉利养而说法</p>
<p style="text-align: left">
	　　大方广十轮经持戒相品第十一</p>
<p style="text-align: left">
	　　复次善男子。菩萨摩诃萨发大庄严具足戒轮。若成就此轮。从初发心远离五欲。于声闻辟支佛中。第一最胜为大福田。皆应供养而守护之</p>
<p style="text-align: left">
	　　何等为菩萨摩诃萨庄严戒轮。善男子。菩萨摩诃萨。有能<a>出家</a>受其具足。成就波罗提木叉。而不与声闻辟支佛共。若菩萨不以此戒能为众生除诸烦恼一切邪见。是则不名为摩诃萨。亦不名为声闻辟支佛大福田也。善男子。若菩萨摩诃萨。于一切众生心常平等。护持净戒志念坚固而不退转。心恒专一不生异想。若见持戒<a>破戒</a>悭贪布施上中下等。有若干种无量众生。嗔恚恼害行住坐卧。于三有中阴入诸界而无分别。如是持戒。不着欲界持戒。不着色无<a>色界</a>持戒。不分别观察有想持戒。不为到不到故持戒</p>
<p style="text-align: left">
	　　善男子。菩萨摩诃萨。以如是相貌。发大庄严清净戒轮。从初发心常离五欲。如是菩萨摩诃萨。则能为一切声闻辟支佛作大福田。亦为众生守护供养。尔时世尊欲重宣此义。而说偈言</p>
<p style="text-align: left">
	　　优婆塞律仪住于解脱戒</p>
<p style="text-align: left">
	　　虽与二乘共不名摩诃萨</p>
<p style="text-align: left">
	　　若修于空法不依于世间</p>
<p style="text-align: left">
	　　亦不依诸有智者护净戒</p>
<p style="text-align: left">
	　　不取于戒相清净离诸漏</p>
<p style="text-align: left">
	　　如是护戒者最胜之福田</p>
<p style="text-align: left">
	　　大方广十轮经忍辱品第十二</p>
<p style="text-align: left">
	　　复次善男子。云何名菩萨摩诃萨发大庄严具足忍轮。若菩萨成就此轮者。从初发意能除五欲。堪为声闻辟支佛作大福田。亦为众生尊重恭敬供养守护</p>
<p style="text-align: left">
	　　善男子。菩萨摩诃萨。忍辱有二种。一者世间。二者出世间。又菩萨有漏忍者则受诸有。亦不能无众生之想。依止果报依止功德。亦名住色声香味触忍。亦名羸劣忍。无所堪忍。悲愍念众生而修行忍。但是谄曲悦彼故忍。不为安乐众生故忍</p>
<p style="text-align: left">
	　　如是忍者。则与声闻辟支佛同。非大庄严亦非菩萨但有假名。如是菩萨。终不堪任为诸声闻辟支佛作大福田。是名菩萨世间忍轮</p>
<p style="text-align: left">
	　　云何名菩萨以大庄严出世间忍。为诸众生故。修行于忍而不染着。若于一切所作事务。言语相貌音声名字圣所住处。皆悉随顺而不舍于三结三受。三相三世。三有三业。如是等事悉不依止心恒寂灭而修行忍。是名菩萨出世间忍轮</p>
<p style="text-align: left">
	　　善男子。菩萨摩诃萨成就如是大庄严忍轮。从初发心常离五欲。是诸菩萨摩诃萨。能为声闻辟支佛作大福田。为一切众生守护供养。尔时世尊欲重宣此义。而说偈言</p>
<p style="text-align: left">
	　　此忍说二种有相及无相</p>
<p style="text-align: left">
	　　有相修行忍智者所不贵</p>
<p style="text-align: left">
	　　有相说三业即依于忍聚</p>
<p style="text-align: left">
	　　是名有漏忍非是大人相</p>
<p style="text-align: left">
	　　于四颠倒中修于无著忍</p>
<p style="text-align: left">
	　　寂灭于三业是忍为最胜</p>
<p style="text-align: left">
	　　灭于一切行不依相无相</p>
<p style="text-align: left">
	　　心犹如<a>虚空</a>是忍为最胜</p>
<p style="text-align: left">
	　　众生皆一相诸法空寂灭</p>
<p style="text-align: left">
	　　心无有所著是忍最大利</p>
				</div></div><hr><script charset='utf-8' src='../../js/footer.js'></script></body></html>