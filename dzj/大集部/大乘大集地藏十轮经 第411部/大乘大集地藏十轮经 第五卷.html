<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大乘大集地藏十轮经 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大乘大集地藏十轮经 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大乘大集地藏十轮经 第五卷</strong></p>
<p style="text-align: left">
	　　<a>三藏</a>法师玄奘奉诏译</p>
<p style="text-align: left">
	　　无依行品第三之三</p>
<p style="text-align: left">
	　　尔时<a>地藏菩萨</a>摩诃萨。复白佛言。大德<a>世尊</a>。若有真善刹帝利真善宰官真善<a>居士</a>真善长者真善<a>沙门</a>真善<a>婆罗门</a>。如是等人能自善护亦善护他善护后世善护<a>佛法</a>。<a>出家</a>之人若是<a>法器</a>若非法器下至无戒剃除须发被<a>袈裟</a>者普善守护恭敬供养。又能善护声闻乘法缘觉乘法及大乘法。恭敬听闻信受供养。于住大乘具戒富德精勤<a>修行</a>乃至住果补特伽罗。能善守护助其势力。咨问听受<a>欢喜</a>谈论。远离<a>破戒</a>恶行苾刍。于诸所施四方僧物。终不令人非法费用勤加守护供四方僧。于窣堵波及僧祇物。终不自夺不教他夺亦不自用不教他用。于能辩说三乘法人恭敬供养加护与力。不令他人诽谤毁辱。尊重安慰诸出家人。信受护持佛所<a>说法</a>。终不破坏诸窣堵波。亦常护持<a>僧伽</a>蓝舍。于剃须发被服袈裟出家人所。终不毁废。于十恶轮自不染习。亦常劝他离十恶轮。具学先王治国<a>正法</a>。绍三宝种常令炽盛。恒乐亲近诸善知识。慈心抚育一切国人。随其所宜方便化导。令舍邪法。修行正法。如是真善刹帝利王乃至真善婆罗门等。得几所福灭几所罪</p>
<p style="text-align: left">
	　　佛言。善男子。假使有人出现<a>世间</a>具大威力。于日初分积集七宝满赡部洲奉施诸佛及<a>弟子</a>众。于日中分亦集七宝满赡部洲。奉施诸佛及弟子众。于日后分亦集七宝满赡部洲。奉施诸佛及弟子众。如是日日相续布施满百千年。此人福聚宁为多不。地藏<a>菩萨</a>摩诃萨言。甚多世尊甚多大德。此人福聚无量无边不可称计算数譬喻所不能及。惟佛能知余无知者。佛言。善男子。如是如是。如汝所说。若有真善刹帝利王乃至真善婆罗门等。于十恶轮自不染习。亦常劝他离十恶轮。所获福聚过前福聚无量无边不可称计。又善男子。假使有人出现世间具大威力。为四方僧营建寺宇。其量宽广等四大洲。上妙房舍床敷衣服饮食医药资缘充备。令诸如来声闻菩萨大弟子众止住其中。精进修行种种善品。若昼若夜无有懈息。经百千俱胝那庾多岁。供给供养相续不绝。此人福聚宁为多不。地藏菩萨摩诃萨言。甚多世尊甚多大德。此人福聚无量无边不可称计。算数譬喻所不能及。惟佛能知余无知者。佛言。善男子。如是如是。如汝所说。又善男子。假使有人出现世间具大威力。为四方僧营建寺宇。宽广量等十四大洲。上妙房舍床敷衣服饮食医药资缘充备。令诸如来声闻菩萨大弟子众止住其中。精进修行种种善品。若昼若夜无有懈息。经百千俱胝那庾多岁供给供养相续不绝。此人福聚宁为多不。地藏菩萨摩诃萨言。甚多世尊甚多大德。此人福聚无量无边不可称计。算数譬喻所不能及。唯佛能知余无知者。佛言。善男子。如是如是。如汝所说。又善男子。假使有人出现世间具大威力。为<a>佛舍利</a>起窣堵波。严丽高广量等三千<a>大千世界</a>如前所说。为四方僧造寺福聚类此所说为佛<a>舍利</a>起窣堵波所获福聚。于百分中不及其一于千分中亦不及一于百千分亦不及一于俱胝分亦不及一那庾多分数分算分计分喻分乃至邬波尼杀昙分亦不及一。又善男子。假使有得波罗蜜多具八<a>解脱</a>静虑等至大阿<a>罗汉</a>。遍满三千大千世界。如稻麻竹苇<a>甘蔗</a><a>丛林</a>。一切皆被坚缚五处经百千年。时有一人出现于世。具大威力乐福德故。悉解被缚诸阿罗汉。香汤澡浴奉施衣钵。经百千年给上房舍床敷衣服饮食医药种种所须<a>如法</a>资具。诸阿罗汉般<a>涅槃</a>已。供养焚烧收取舍利。以妙七宝起窣堵波安置其中。复以种种宝幢幡盖香花伎乐而供养之。如前所说为佛舍利起窣堵波所获福聚。类此所说解阿罗汉供养福聚。于百分中不及其一于千分中亦不及一于百千分亦不及一于俱胝分亦不及一那庾多分数分算分计分喻分乃至邬波尼杀昙分亦不及一。善男子。若有真善刹帝利王乃至真善婆罗门等。于十恶轮自不染习。亦常劝他离十恶轮。所获福德过前福聚。无量无边不可称计。如生福数灭罪亦尔</p>
<p style="text-align: left">
	　　善男子。若有真善刹帝利王及诸真善宰官居士长者沙门婆罗门等。于未来世后五百岁法欲灭时。能善护持我之<a>法眼</a>。能自善护亦善护他善护后世善护我法。出家弟子若是法器若非法器下至无戒剃除须发被袈裟者。普善守护恭敬供养令无损恼。又能善护三乘正法。听受供养声闻法时。于独觉乘及大乘法不生诽谤于独觉乘及大乘人亦不憎嫉。听受供养独觉法时。于声闻乘及大乘法不生诽谤。于声闻乘及大乘人亦不憎嫉。听受供养大乘法时。于声闻乘独觉乘法不生诽谤。于声闻乘独觉乘人亦不憎嫉。于声闻乘独觉乘法不求趣证。唯求趣证大乘正法。于住大乘具戒富德精勤修行乃至住果补特伽罗。多数亲近承事供养深心敬重请问听受。远离破戒恶行苾刍。于诸所施四方僧物。终不令人非法费用。勤加守护供四方僧。于窣堵波及僧祇物。终不自夺不教他夺。亦不自用不教他用。于能辩说三乘法人。恭敬供养加护与力。不令他人诽谤毁辱。尊重安慰诸出家人。信受护持如来圣教。终不破坏诸窣堵波。亦常护持四方僧寺。于我出家诸弟子所终不毁废<a>还俗</a>策使。于十恶轮自不染习。亦常劝他离十恶轮。具学先王治国正法十善业道摄化世间。常当亲近诸善知识。绍三宝种常令炽盛善<a>护法</a>眼令不灭没。如是真善刹帝利王乃至真善婆罗门等。由具如是诸功德故。名不虚受国人俸禄。一切天龙药叉鬼神乃至羯吒布怛那等。皆生欢喜。慈悲拥护。一切法器真实<a>福田</a>。亦生欢喜慈悲护念。由是因缘。所居国土及诸有情。展转炽盛安隐丰乐。邻国兵戈不能侵害。皆敬慕德自来归附。由此展转劝修善业枯竭恶趣增长<a>天人</a>。守护身命令得长远。自灭烦恼亦令他灭。住持菩提道<a>六波罗蜜</a>多。破坏一切众邪恶道。于<a>生死</a>海不久沉沦。常离恶友常近善友。生生常遇诸佛菩萨。恭敬承事曾无暂废。不久皆当随心所乐各各安住于佛国土。证得无上正等菩提</p>
<p style="text-align: left">
	　　尔时众中一切天帝及诸眷属乃至一切毕舍遮帝及诸眷属。从座而起顶<a>礼佛</a>足合掌恭敬而白佛言。大德世尊。于未来世后五百岁。于此佛土法欲灭时。若有真善刹帝利王乃至真善婆罗门等。于十恶轮自能远离亦能劝他令其远离。善护自他善护后世护持正法绍三宝种皆令炽盛无有断绝。以要言之如佛所说。如是等人于三乘法恭敬听受终不隐藏于三乘人护持供养不令扰恼。于三宝物勤加守护不令侵损。我等眷属于此真善刹帝利王乃至真善婆罗门等。勤加拥护令其十法皆得增长。何等为十。一者增长<a>寿命</a>。二者增长无难。三者增长无病。四者增长眷属。五者增长财宝。六者增长资具。七者增长<a>自在</a>。八者增长名称。九者增长善友。十者增长智慧。大德世尊。若彼真善刹帝利王乃至真善婆罗门等。于十恶轮自能远离亦能劝他令其远离。具前所说诸功德者。我等拥护定当得此十法增长。复次世尊。若有真善刹帝利王乃至真善婆罗门等。成就如前所说功德。我等眷属勤加拥护。令于十法皆得远离。何等为十。一者远离一切怨家寇敌。二者远离一切非爱色声香味触境。三者远离一切障疠疾病。四者远离一切邪执恶见五者远离一切邪妄归依。六者远离一切邪恶灾怪。七者远离一切邪恶事业。八者远离一切邪恶知识。九者远离一切居家淤泥。十者远离一切非时夭丧。大德世尊。若彼真善刹帝利王乃至真善婆罗门等。成前所说诸功德者。我等拥护。定当得此十法远离。复次世尊。若有真善刹帝利王。具修如前所说功德令<a>圆满</a>者。我等眷属勤加拥护。令此帝王并诸眷属及其国土一切人民。令于十法皆得远离。何等为十。一者远离一切他国怨敌。二者远离一切自国怨敌。三者远离一切凶恶鬼神。四者远离一切諐阳亢旱。五者远离一切伏阴滞雨。六者远离一切非时寒热烈风暴雨霜雹灾害。七者远离一切恶星变怪。八者远离一切饥馑荒俭。九者远离一切非时病死。十者远离一切邪执恶见。大德世尊。若彼真善刹帝利王。具修如前所说功德令圆满者。我等眷属勤加拥护。令此帝王并诸眷属及其国土一切人民定当得此十法远离</p>
<p style="text-align: left">
	　　尔时世尊赞诸天帝及其眷属乃至一切毕舍遮帝及眷属言。善哉善哉。汝等乃能发此誓愿。此事皆是汝等应作。由是因缘当令汝等长夜安乐。</p>
<p style="text-align: left">
	　　尔时天藏大梵复白佛言。世尊。唯愿听我为未来世此佛土中一切真善刹帝利王说能护国不退轮心大陀罗尼明咒章句。由此护国不退轮心大陀罗尼明咒章句威神力故。令未来世此佛土中一切真善刹帝利王不为一切怨敌恶友之所摧伏。能令一切怨敌恶友自然退散。能善护持身语意业。为诸智者常所称赞。离诸恶法常行善法。常离一切邪见邪归。常于大乘精进修行勇猛坚固。常能成就无量无数所化有情。智不依他自然善巧。具能修行六到<a>彼岸</a>珍宝伏藏。远离一切忿悭嫉等烦恼缠垢。常为一切人非人等恭敬护念。诸有所为心无忘失。不舍有情乐四摄事。常不远离法器福田。佛言天藏。吾今恣汝为未来世此佛土中一切真善刹帝利王。说能护国不退轮心大陀罗尼明咒章句。由此护国不退轮心大陀罗尼明咒章句威神力故。令未来世此佛土中一切真善刹帝利王。不为一切怨敌恶友之所摧伏。广说乃至。常不远离一切诸佛及<a>佛弟子</a>。尔时天藏大梵即说护国不退轮心大陀罗尼明咒章句</p>
<p style="text-align: left">
	　　怛绖他(唐言谓)牟尼冒[口*(隶-木+士)](一)牟那揭腊茷(二)牟尼纥梨达曳(三)牟尼嚧诃毗折(常列反)隶(四)牟那曷栗制(五)牟尼笈谜(六)束讫罗博差(七初戒反)钵逻奢博差(八初戒反)蜜罗博差(九初戒反)骚剌婆纥栗帝(十)妒剌拏纥栗折(章列反)隶(十一)钵怛逻叉纥栗帝(十二)具具拏蜜隶(十三)唈(乌合反)茷叉萨隶(十四)遏怒诃只[口*履]茷(十五)牟尼钵塔茷(十六)莎诃(唐言善说)</p>
<p style="text-align: left">
	　　天藏大梵。说是咒已复白佛言。唯愿世尊及诸大众。于我所说大陀罗尼皆生<a>随喜</a>。世尊告曰。善哉善哉。一切大众亦作是言。善哉善哉</p>
<p style="text-align: left">
	　　尔时世尊复告尊者大目干连。及告<a>弥勒</a>菩萨摩诃萨曰。善男子。汝等皆应受持如是天藏大梵所说护国不退轮心大陀罗尼明咒章句。传授未来此佛土中一切真善刹帝利王。令自受持及令流布。由是因缘彼诸真善刹帝利王并诸眷属及国人民。一切皆得利益安乐常转法轮。名称高远威德炽盛。摧灭邪见建立<a>正见</a>守护法眼绍三宝种皆令炽盛无有断绝。成熟无量无边有情。于大乘中坚固净信。久住圆满能具修六波罗蜜多。断一切障速到究竟。尔时世尊重显此义。而说颂曰</p>
<p style="text-align: left">
	　　时天藏大梵请问两足尊</p>
<p style="text-align: left">
	　　利根等有情乐修定诵福</p>
<p style="text-align: left">
	　　聪慧王成法为升进沉沦</p>
<p style="text-align: left">
	　　所修三事中唯除惑不退</p>
<p style="text-align: left">
	　　世尊告彼言若犯无依行</p>
<p style="text-align: left">
	　　虽觉慧猛利而趣无间狱</p>
<p style="text-align: left">
	　　非真聪慧故乐行十恶轮</p>
<p style="text-align: left">
	　　断灭诸善根速趣于<a>地狱</a></p>
<p style="text-align: left">
	　　定能断烦恼非听诵福业</p>
<p style="text-align: left">
	　　故欲求涅槃常当修静虑</p>
<p style="text-align: left">
	　　有慧勤精进护持我正法</p>
<p style="text-align: left">
	　　由敬信袈裟能渡烦恼海</p>
<p style="text-align: left">
	　　乐处空闲林远造无同类</p>
<p style="text-align: left">
	　　敬持戒修定能渡诸有海</p>
<p style="text-align: left">
	　　普信敬三乘兴隆我正法</p>
<p style="text-align: left">
	　　供养染衣者当成功德海</p>
<p style="text-align: left">
	　　能伏难调心不举苾刍罪</p>
<p style="text-align: left">
	　　修知足圣种当成两足尊</p>
<p style="text-align: left">
	　　远离恶苾刍亲近圣行处</p>
<p style="text-align: left">
	　　不食用僧物速证大菩提</p>
<p style="text-align: left">
	　　<a>三界</a>中安乐皆由三宝生</p>
<p style="text-align: left">
	　　故求安乐人常供养三宝</p>
<p style="text-align: left">
	　　施荼罗王等朋党恶苾刍</p>
<p style="text-align: left">
	　　于三宝起过速堕无间狱</p>
<p style="text-align: left">
	　　十压油轮罪等彼一淫坊</p>
<p style="text-align: left">
	　　置彼十淫坊等一酒坊罪</p>
<p style="text-align: left">
	　　置十酒坊罪等彼一屠坊</p>
<p style="text-align: left">
	　　置彼十屠坊罪等王等一</p>
<p style="text-align: left">
	　　真善国王等兴隆我正法</p>
<p style="text-align: left">
	　　普供养三乘当成功德海</p>
<p style="text-align: left">
	　　七宝满赡部奉施佛及僧</p>
<p style="text-align: left">
	　　彼所获福聚不如护佛法</p>
<p style="text-align: left">
	　　为佛僧造寺量等十四洲</p>
<p style="text-align: left">
	　　彼所获福聚不如护佛法</p>
<p style="text-align: left">
	　　造佛窣堵波量等三千界</p>
<p style="text-align: left">
	　　彼所获福聚不如护佛法</p>
<p style="text-align: left">
	　　解阿罗汉缚种种修供养</p>
<p style="text-align: left">
	　　不障我正法其福胜于彼</p>
<p style="text-align: left">
	　　千俱胝劫中智者勤修定</p>
<p style="text-align: left">
	　　所生胜觉慧不如护我法</p>
<p style="text-align: left">
	　　真善国王等远离十恶轮</p>
<p style="text-align: left">
	　　护持我正法及着袈裟者</p>
<p style="text-align: left">
	　　不毁谤我说三乘法及人</p>
<p style="text-align: left">
	　　普听闻供养护持说法者</p>
<p style="text-align: left">
	　　不损三宝物不障着袈裟</p>
<p style="text-align: left">
	　　当敬器非器福胜无伦匹</p>
<p style="text-align: left">
	　　如五日并现大海皆枯竭</p>
<p style="text-align: left">
	　　如是护我法能枯竭烦恼</p>
<p style="text-align: left">
	　　如风灾起时诸山皆散灭</p>
<p style="text-align: left">
	　　如是护我法能除灭烦恼</p>
<p style="text-align: left">
	　　如水灾起时大地皆漂坏</p>
<p style="text-align: left">
	　　如是护我法能坏非爱果</p>
<p style="text-align: left">
	　　如如意宝珠随所愿皆满</p>
<p style="text-align: left">
	　　如是三乘法能满众生愿</p>
<p style="text-align: left">
	　　如遇得贤瓶除贫获富乐</p>
<p style="text-align: left">
	　　如是遇佛法灭惑证菩提</p>
<p style="text-align: left">
	　　如十五夜月明照满<a>虚空</a></p>
<p style="text-align: left">
	　　如是护法人智慧周法界</p>
<p style="text-align: left">
	　　如虚空平等无物亦无相</p>
<p style="text-align: left">
	　　如是护法人知诸法一味</p>
<p style="text-align: left">
	　　如日放光明恒除世间闇</p>
<p style="text-align: left">
	　　如是护法者常普照世间</p>
<p style="text-align: left">
	　　大乘大集地藏十轮经有依行品第四之一</p>
<p style="text-align: left">
	　　尔时金刚藏菩萨摩诃萨。于大众中从座而起。顶礼佛足偏袒一肩右膝着地合掌恭敬。以颂问曰</p>
<p style="text-align: left">
	　　昔言破戒失净德非贤圣器非我子</p>
<p style="text-align: left">
	　　诸沙门法弃如烬不应居我清众中</p>
<p style="text-align: left">
	　　三垢所污失灭道彼不堪消胜供养</p>
<p style="text-align: left">
	　　于施四方僧众物少分我亦不听受</p>
<p style="text-align: left">
	　　四根本罪随犯一清众所弃如海尸</p>
<p style="text-align: left">
	　　云何今说恶苾刍应忍应悲遮讁罚</p>
<p style="text-align: left">
	　　复勤应勤供养彼悲愍勿生微恶心</p>
<p style="text-align: left">
	　　恭敬听受所说法当获福慧大悲者</p>
<p style="text-align: left">
	　　六通救世余经说汝等皆当信大乘</p>
<p style="text-align: left">
	　　正直微妙菩提道应舍二乘解脱路</p>
<p style="text-align: left">
	　　云何今复说三乘普劝听持修供养</p>
<p style="text-align: left">
	　　根力觉道沙门果此经中有余处无</p>
<p style="text-align: left">
	　　八支圣道无等伦三乘皆同行此道</p>
<p style="text-align: left">
	　　欲求解脱勤精进各随所愿证菩提</p>
<p style="text-align: left">
	　　有情中尊当照察会今昔教使无违</p>
<p style="text-align: left">
	　　令诸天人菩萨众解悟心欢证真实</p>
<p style="text-align: left">
	　　闻说大乘谁有益闻说大乘谁有损</p>
<p style="text-align: left">
	　　十种解脱声闻乘闻说谁损谁有益</p>
<p style="text-align: left">
	　　何人闻法转升进何人闻法翻退没</p>
<p style="text-align: left">
	　　云何厌患诸有为能速枯竭于老死</p>
<p style="text-align: left">
	　　昼夜勤修诸善者依何妙理御何乘</p>
<p style="text-align: left">
	　　能渡深广四瀑流救世皆当为宣说</p>
<p style="text-align: left">
	　　尔时佛告金刚藏菩萨摩诃萨言。善哉善哉善男子。汝今为欲利益安乐无量有情为诸天人阿素洛等作大义利。请问如来如是深义。汝应谛听善思念之。吾当为汝分别解说。金刚藏菩萨言。唯然世尊。愿乐欲闻</p>
<p style="text-align: left">
	　　佛言善男子。有十种补特伽罗。轮回生死难得人身。何等为十补特伽罗。一者不种善根。二者未修福业。三者杂染相续。四者随恶友行。五者不见不畏后世苦果。六者猛利贪欲。七者猛利嗔恚。八者猛利愚痴。九者其心迷乱。十者守恶邪见。如是十种无依行因。令诸众生犯根本罪毁犯尸罗堕诸恶趣。何等名为十无依行。谓我法中而出家者。有加行坏意乐不坏有意乐坏加行不坏有如行意乐俱坏。有戒坏见不坏有见坏戒不坏有戒见俱坏。有于加行意乐戒见虽皆不坏而但依止恶友力行作无依行。有虽依止善友力行而复愚钝犹如痖羊于诸事业都不分别闻善友说善不善法不能领受不能记持不能解了善不善义由是因缘作无依行。有于种种财宝众具常无厌足追求因缘其心迷乱作无依行。有为众病之所逼恼便求种种祠祀咒术由是因缘作无依行。如是十种无依行因。令诸众生犯根本罪于现法中非贤圣器。毁犯尸罗堕诸恶趣。善男子。若有补特伽罗加行坏意乐不坏。随遇一种无依行因犯根本罪。便深怖惧惭愧弃舍。而不数数作诸恶行。如来为益彼故。说有污道沙门。所以者何。彼作如是重恶业已。即便发露不敢覆藏惭愧忏悔。彼由如是惭愧忏悔罪得除灭。永断相续不复更作。虽于一切沙门<a>法事</a>皆应摈出一切沙门所有资具不听受用。而由彼人于三乘中成法器故。如来慈悲或为彼说声闻乘法。或为彼说缘觉乘法或为彼说无上乘法。彼有是处转于第二第三生中发正愿力遇善友力。一切所作诸恶业障皆悉消灭。或有证得声闻乘果。或有证得缘觉乘果而般涅槃。或有悟入广大甚深无上乘理。如是戒坏见不坏者。应知亦尔。若有补特伽罗意乐坏加行不坏。如来为益彼故。说求四梵住法。彼是声闻乘器或是缘觉乘器。若有补特伽罗加行意乐俱坏。彼于诸乘皆非法器。如来为益彼故。赞说布施。若有补特伽罗见坏戒不坏。如来为益彼故。说缘起法令舍恶见于现身中入声闻法或缘觉法或于余身方能悟入。若有补特伽罗戒见俱坏。彼于圣法亦不成器。如来为益彼故。赞说布施。若有补特伽罗加行意乐戒见不坏而但依止恶友力行。如来为益彼故。赞说十善业道。若有补特伽罗虽复依止善友力行而复愚钝犹如哑羊不能领受善不善法。如来为益彼故。赞说习诵。若为种种贪病所逼。有为种种见趣迷惑。如来为益如是等故。求解脱者为其开示能出生死趣声闻乘四圣谛法。断见论者为其赞说诸缘起法。常见论者为说三界诸有诸趣死此生彼如陶家轮往来无绝无常等法。善男子。如来无有所说名字言说音声空无果者。无不皆为成熟有情。是故一切毁谤如来所说正法。坏诸有情正法眼罪。过诸无间似无间等无量重罪。若有于我为欲利乐一切有情所说正法。谓依声闻乘所说正法或依缘觉乘所说正法或依大乘所说正法诽谤遮止障蔽隐没下至一颂。当知是名谤正法者。亦名毁灭八圣道者。亦名破坏一切有情正法眼者。如是之人既自习行大无利行。亦令一切有情习行大无利行。此人依止无惭愧僧。如是毁谤如来正法</p>
<p style="text-align: left">
	　　复次善男子。有四种僧。何等为四。一者胜义僧。二者世俗僧。三者哑羊僧。四者无惭愧僧。云何名胜义僧。谓佛世尊。若诸菩萨摩诃萨众。其德尊高于一切法得自在者。若独胜觉。若阿罗汉。若不还。若一来。若预流。如是七种补特伽罗。胜义僧摄。若诸有情带在家相。不剃须发不服袈裟。虽不得受一切出家别解脱戒一切羯磨布萨。自恣悉皆遮遣。而有圣法得圣果故胜义僧摄。是名胜义僧。云何名世俗僧。谓剃须发被服袈裟。成就出家别解脱戒。是名世俗僧。云何名哑羊僧。谓不了知根本等罪犯与不犯。不知轻重毁犯种种小随小罪不知发露忏悔所犯。憃愚鲁钝于微小罪不见不畏不依聪明善士而住。不时时间往诣多闻聪明者所亲近承事。亦不数数恭敬请问云何为善云何不善云何有罪云何无罪修何为妙作何为恶。如是一切补特伽罗哑羊僧摄。是名哑羊僧。云何名无惭愧僧。谓若有情为活命故。归依我法而求出家。得出家已于所受持别解脱戒一切毁犯无惭无愧。不见不畏后世苦果。内怀腐败如秽蜗螺贝音狗行常好虚言曾无一实。悭贪嫉妒愚痴憍慢离三胜业。贪着利养恭敬名誉。耽湎六尘好乐淫泆爱欲色声香味触境。如是一切补特伽罗无惭僧摄。毁谤正法是名无惭愧僧</p>
<p style="text-align: left">
	　　善男子。胜义僧者。于中或有亦是胜道沙门所摄。言胜道者。谓若能依八支圣道。自度一切烦恼驶流亦令他度。此复云何。谓佛世尊及独胜觉诸阿罗汉。如是三种补特伽罗。已离一切有支眷属。故名胜道。复有菩萨摩诃萨众。不假他缘于一切法智见无障。摄受利乐一切有情。亦名胜道沙门所摄。其胜义僧及世俗僧于中或有亦是示道沙门所摄。若有成就别解脱戒真善异生。乃至具足世间正见。彼由记说变现力故。能广为他宣说开示诸圣道法。当知如是补特伽罗。名最下劣示道沙门。证预流果补特伽罗是名第二。证一来果补特伽罗是名第三。证不还果补特伽罗是名第四。复有菩萨摩诃萨众。是名第五。谓住初地至第十地。乃至安住最后有身。此皆示道沙门所摄。若有成就别解脱戒轨则所行清净具足。此皆命道沙门所摄。以道活命故名命道。复有菩萨摩诃萨众。为欲摄受利益安乐一切有情。具足修行六到彼岸亦名命道。如是胜道示道命道三种沙门。名为世间真实福田。所余沙门名为污道。虽非真实。亦得堕在福田数中</p>
<p style="text-align: left">
	　　若有依止无惭愧僧补特伽罗。于我正法毗奈耶中名为死尸。于清众海应当摈弃非法器故。我于彼人不称大师。彼人于我亦非弟子。有无惭僧不成法器称我为师。于我舍利及我形像深生敬信。于我法僧圣所爱戒亦深敬信。既不自执诸恶邪见。亦不令他执恶邪见。能广为他宣说我法。称扬赞叹不生毁谤。常发正愿随所犯罪数数厌舍。发露忏悔众多业障皆能除灭。当知如是补特伽罗。信敬三宝圣戒力故。胜九十五诸外道众多百千倍。非速能入般涅槃城。转轮圣王尚不能及。况余杂类一切有情。以是义故如来观察一切有情诸业法受差别相已作如是说。于我法中。剃除须发被袈裟者。我终不听刹帝利等毁辱讁罚。若有毁辱讁罚一切出家之人。所获罪报如前广说。又依我法舍俗出家。剃除须发被赤袈裟。即为一切过去未来现在诸佛慈悲护念。威仪形相所服袈裟。亦为过去未来现在诸佛世尊慈悲守护。是故轻毁剃除须发被赤袈裟出家人者即是轻毁一切过去未来现在诸佛世尊。由是因缘诸有智慧厌怖众苦欣求人天涅槃乐者。不应轻毁舍俗出家剃除须发被袈裟者。有无惭僧毁破禁戒。不成三乘贤圣法器。既自坚执诸恶邪见亦能令他执恶邪见。谓为真善刹帝利真善婆罗门真善宰官真善居士真善沙门真善长者真善茷舍真善戌达罗若男若女说诸世间无父无母乃至无有善业恶业所得果报。无有能得圣<a>道果</a>者。一切诸法不从因生。或有执言<a>色界</a>是常非变坏法。或有执言无色界常非变坏法。或有执言外道所计诸苦行法得究竟净。或有执言唯声闻乘得究竟净非独觉乘亦非大乘。于声闻乘信敬称赞宣说开示。于独觉乘及于大乘。诽谤轻毁障蔽隐没不令流布。或有执言唯独觉乘得究竟净非声闻乘亦非大乘。于独觉乘信敬称赞宣说开示。于声闻乘及于大乘。诽谤轻毁障蔽隐没不令流布。或有执言唯有大乘得究竟净非声闻乘非独觉乘。于大乘法既自生信教他生信。既自恭敬教他恭敬。既自称赞教他称赞。既自书写教他书写。既自读诵教他读诵。既自听受教他听受。既自思惟教他思惟。于他有情若是法器若非法器。皆为广说开示解释微细甚深大乘法义。于声闻乘及独觉乘。诽谤轻毁障蔽隐没不令流布。自不生信障他生信。自不恭敬障他恭敬。自不称赞障他称赞。自不书写障他书写。自不读诵听受思惟。障他读诵听受思惟。不乐广说开示解释三乘法义。或有执言唯修布施得究竟净非戒非忍乃至非慧。或有执言唯修禁戒得究竟净非施非忍乃至非慧。或有执言唯修安忍得究竟净非施非戒乃至非慧。或有执言唯修精进得究竟净非施非戒乃至非慧。或有执言唯修静虑得究竟净非施非戒乃至非慧。或有执言唯修般若得究竟净非施非戒乃至非定。或有执言唯修种种世间所习诸伎艺智得究竟净。或有执言唯修种种投岩赴火自饿等行得究竟净</p>
<p style="text-align: left">
	　　善男子。如是破戒恶行苾刍非法器者。种种诳惑真善法器诸有情等。令执恶见。彼由颠倒诸恶见故。破坏真善刹帝利王乃至真善戌达罗等若男若女所有净信戒闻舍慧。转刹帝利成旃荼罗。乃至茷舍戌达罗等成旃荼罗。此非法器破戒苾刍并刹帝利旃荼罗等。师及弟子俱断善根。乃至当堕无间地狱。善男子。如人死尸膖胀烂臭。诸来见者皆为臭熏。随所触近烂臭死尸。或与交玩随被臭秽之所熏染。如是真善刹帝利王乃至真善戍达罗等若男若女。随所亲近破戒恶行非法器僧。或与交游或共住止或同事业。随被恶见臭秽熏染。如是如是。令彼真善刹帝利王乃至真善戍达罗等若男若女退失净信戒闻舍慧成旃荼罗师及弟子俱断善根。乃至当堕无间地狱</p>
				</div></div><hr><script charset='utf-8' src='../../js/footer.js'></script></body></html>