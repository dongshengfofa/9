<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大乘大集地藏十轮经 第七卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大乘大集地藏十轮经 第七卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大乘大集地藏十轮经 第七卷</strong></p>
<p style="text-align: left">
	　　<a>三藏</a>法师玄奘奉诏译</p>
<p style="text-align: left">
	　　有依行品第四之三</p>
<p style="text-align: left">
	　　复次善男子。有诸众生禀性暴恶言辞粗犷。实是愚痴怀聪明慢。不断<a>杀生</a>乃至邪见。于他所得利养恭敬世所称誉深生嫉妒。常自追求利养恭敬世所称誉。曾无厌倦。恒自赞誉轻毁于他。不自防护身语意业常乐习行一切恶行。内行碜毒无有悲愍。无惭无愧憙触恼他于诸<a>福田</a>好简胜劣。于归我法诸<a>出家</a>人。常乐伺求所有瑕隙。才得少相未审真虚即便轻毁呵骂讁罚。其心刚强佷戾迷乱。常憙触恼诸出家人。不省己过念讥他阙。虽闻赞叹大乘功德发意趣求。而心好为诸重恶事。曾未寂静。诳惑他故。于大乘法现自听闻教他听闻。现自读诵教他读诵。为自荐举陵伏他故。于大乘法恭敬赞美。自于大乘诸行境界。不曾修学未能悟解。而自称号我是大乘。诱劝他人附己修学。规求名利以自活命。譬如<a>破戒</a>恶持律师。自犯尸罗乐行恶行。为名利故诱劝他人。令勤修学毗奈耶藏。如是谄曲虚诈众生。下贱人身尚当难得。退失善趣二乘<a>涅槃</a>。况得大乘终无是处。当堕恶趣难有出期。诸有智人不应亲近。而无惭愧于大众中自号大乘如师子吼。为名利故诱诳愚痴。令亲附己共为朋党。譬如有驴披师子皮而便自谓以为师子有人遥见谓真师子及至鸣已皆识是驴咸共唾言此非师子是食不净真弊恶驴种种呵叱皆共舍去。我说如是补特伽罗。常乐习行十恶业道。烧灭一切人天种子。尚退声闻独觉乘法。况于大乘能成<a>法器</a>。愚痴憍慢自号大乘。诳惑他人招集利养。譬如碍慢无手足人欲兴战伐入于大阵徒设功效终无克成。诈号大乘亦复如是。信手戒足无有一全。不自崖揆所堪行业。欲兴战伐烦恼大阵。徒设功效终无克成。我说。是人不护三业专行恶行妄号大乘。实于三乘皆非法器。而欲破坏一切众生勇健坚牢烦恼大阵欲皆显示一切众生八支圣道。令入<a>无畏</a>涅槃之城。终无是处。所以者何。善男子。夫大乘者。受持第一清净律仪。<a>修行</a>第一微妙善行。具足第一坚固惭愧。深见深畏后世苦果。远离所有一切恶法。常乐修行一切善法。慈悲常遍一切有情。恒普为作利益安乐。救济度脱一切有情所有厄难<a>生死</a>众苦。不顾自身所有安乐。唯求安乐一切有情。如是名为住大乘者。善男子。有何等相名声闻乘。谓诸众生常勤精进安住<a>正念</a>乐等引定离诸谄诳。信知业果不着五欲。<a>世间</a>八法所不能染。修善勇猛如救头然。常审谛观诸蕴界处。恒乐安住所有圣种。具此相者名声闻乘。如是众生尚未能成独觉乘器。况复能成大乘法器。善男子。有何等相名独觉乘。谓诸众生具上声闻一切功德。复能于彼五取蕴中。数数安住随无常观。数数安住随生灭观。普于一切缘生法中。能审谛观皆是灭法。具此相者名独觉乘。如是众生非大乘器。尔时<a>世尊</a>重显此义而说颂曰</p>
<p style="text-align: left">
	　　若真善人刹帝利乃至真善戌达罗</p>
<p style="text-align: left">
	　　修信等十有依轮于声闻乘速成器</p>
<p style="text-align: left">
	　　求独觉乘三业净具足惭愧怖诸蕴</p>
<p style="text-align: left">
	　　知过乐静住空闲念守诸根心寂定</p>
<p style="text-align: left">
	　　善观缘起修静虑诸蕴界处巧能观</p>
<p style="text-align: left">
	　　具此十行有依轮成胜乘器度有海</p>
<p style="text-align: left">
	　　修共三乘二乘轮自求<a>解脱</a>烦恼苦</p>
<p style="text-align: left">
	　　不度有情不舍习此人俱非大乘器</p>
<p style="text-align: left">
	　　愚痴<a>懈怠</a>根下劣于二乘法不勤修</p>
<p style="text-align: left">
	　　定不能具大乘轮故非大乘广大器</p>
<p style="text-align: left">
	　　愚痴独一求解脱劣意下行无慈悲</p>
<p style="text-align: left">
	　　乐着断见向恶趣弃舍<a>正法</a>说非法</p>
<p style="text-align: left">
	　　毁谤二乘舍律行受具足戒号大乘</p>
<p style="text-align: left">
	　　破乱我法惑众生由此人身难复得</p>
<p style="text-align: left">
	　　恼乱我法诸贤圣讁罚被赤<a>袈裟</a>人</p>
<p style="text-align: left">
	　　呵骂遮夺衣钵等长时退失人天趣</p>
<p style="text-align: left">
	　　是故若欲复人身不患舌庈而舍命</p>
<p style="text-align: left">
	　　常乐值遇诸佛者普应弘护三乘法</p>
<p style="text-align: left">
	　　欲得三乘最上乘应善观察三乘法</p>
<p style="text-align: left">
	　　<a>欢喜</a>为他普开示当得成佛定无疑</p>
<p style="text-align: left">
	　　破戒悭嫉怀憍慢自赞毁他号大乘</p>
<p style="text-align: left">
	　　舍离此人依智者定当成佛度<a>三界</a></p>
<p style="text-align: left">
	　　于三乘器随所宜慈悲为说三乘法</p>
<p style="text-align: left">
	　　随愿令满无悭嫉当得成佛定无疑</p>
<p style="text-align: left">
	　　知蕴界处皆空寂无所依住譬<a>虚空</a></p>
<p style="text-align: left">
	　　<a>说法</a>等摄诸有情当获妙觉无边智</p>
<p style="text-align: left">
	　　破戒意乐怀恶心闻说大乘胜功德</p>
<p style="text-align: left">
	　　诈号大乘为名利如弊驴披师子皮</p>
<p style="text-align: left">
	　　我今普告一切众若欲疾得胜菩提</p>
<p style="text-align: left">
	　　当善修持十善业护持我法勿毁坏</p>
<p style="text-align: left">
	　　我昔诸余契经说应求大觉行大乘</p>
<p style="text-align: left">
	　　舍离声闻独觉乘为清净者说斯法</p>
<p style="text-align: left">
	　　曾供无量俱胝佛断恶勤劳修净心</p>
<p style="text-align: left">
	　　我为劝进彼众生故说一乘无第二</p>
<p style="text-align: left">
	　　今此众具三乘器有但堪住声闻乘</p>
<p style="text-align: left">
	　　心极忧怖多事业彼非上妙菩提器</p>
<p style="text-align: left">
	　　有痴乐静住独觉彼非上妙菩提器</p>
<p style="text-align: left">
	　　有堪安住上妙智故随所乐说三乘</p>
<p style="text-align: left">
	　　具净功德乐解脱闻说大乘堕恶趣</p>
<p style="text-align: left">
	　　如病痰癊教服乳此增毒害非除疾</p>
<p style="text-align: left">
	　　如是非器声闻乘闻说大乘心迷乱</p>
<p style="text-align: left">
	　　便起断见坠恶趣故应说法审观机</p>
<p style="text-align: left">
	　　大乘大集地藏十轮经忏悔品第五</p>
<p style="text-align: left">
	　　尔时世尊说是颂已。于众会中有无量百千众生。曾误闻法谬生空解。拨无因果断灭善根往诸恶趣。闻说此经还得<a>正见</a>。即从座起顶<a>礼佛</a>足。于世尊前深生惭愧至诚忏悔。合掌恭敬而白佛言。大德世尊。我等本在声闻乘中曾种善根。未能成熟声闻乘器。后复遇闻独觉乘法迷惑不了。便生<a>空见</a>拨无因果。由是因缘。造身语意无量罪业往诸恶趣。我等今者于世尊前。闻说此经还得正见。深心惭愧发露忏悔。不敢覆藏。愿悉除灭从今已往永不复作。防护当来所有罪障。唯愿世尊。哀愍摄受令我等罪皆悉销灭。于当来世永不更造。唯愿世尊。哀愍济拔我等当来恶趣苦报。我等今者还愿受行先所修集声闻乘行。唯愿世尊。哀愍教授。世尊告曰。善哉善哉。汝等乃能如是惭愧发露忏悔。于我法中。有二种人名无所犯。一者禀性专精本来不犯。二者犯已惭愧发露忏悔。此二种人于我法中。名为勇健得清净者。于是世尊随其所乐。方便为说四圣谛法。于彼众中。有得下品忍者。有得中品忍者。有得上品忍者。有得世间第一法者。有得预流果者。有得一来果者。有得不还果者。于中复有八万四千苾刍诸漏永尽心得解脱。意善清净成阿<a>罗汉</a>。欢喜礼佛还复本座</p>
<p style="text-align: left">
	　　时众会中复有五十七百千那庾多众生。曾误闻法谬生空解。拨无因果断灭善根往诸恶趣。闻说此经还得正见。即从座起顶礼佛足。于世尊前。深生惭愧至诚忏悔。合掌恭敬而白佛言。大德世尊。我等本在独觉乘中曾种善根。未能成熟独觉乘器。后复遇闻说大乘法。虽生爱乐而不能解。愚冥疑惑便生空见拨无因果。由是因缘。造身语意无量罪业。乘此业缘。于无量劫堕诸恶趣。受种种苦楚毒难忍。我等今者于世尊前。闻说此经还得正见。深心惭愧发露忏悔不敢覆藏。愿悉除灭。从今已往永不复作。防护当来所有罪障。唯愿世尊。哀愍摄受令我等罪皆悉销灭。于当来世永不更造。唯愿世尊。哀愍济拔我等当来恶趣苦报。我等今者还愿受行先所修集独觉乘行。惟愿世尊。哀愍教授。世尊告曰。善哉善哉。汝等乃能如是惭愧发露忏悔。于我法中有二种人名无所犯。一者禀性专精本来不犯二者犯已惭愧发露忏悔。此二种人于我法中。名为勇健得清净者。于是世尊随其所乐。方便为说诸缘起法。令彼一切修缘觉乘。渐次<a>圆满</a>皆悉证得幢相缘定。于独觉乘得不退转。欢喜礼佛还复本座</p>
<p style="text-align: left">
	　　时众会中复有八十百千那庾多众生。曾于过去诸<a>佛法</a>中。毁谤<a>佛教</a>下至一颂。由是因缘堕诸恶趣受众苦报。初复人身生便喑哑。常患舌[病-丙+今]口不能言。闻说此经还得正见。即从座起顶礼佛足。于世尊前深生惭愧。至诚忏悔宿世恶业。合掌恭敬瞻仰世尊。佛神力故皆悉能语。尔时世尊知而故问。汝等宿世作何恶业。今处众中口不能语。彼诸人众俱时白佛。于中一类作如是言。大德世尊。我等往昔于毗钵尸如来法中。或言毁谤大乘正法。或言毁谤独觉乘法或言毁谤声闻乘法下至一颂。我等由是恶业障故。九十一劫流<a>转生</a>死。常处<a>地狱</a>傍生饿鬼。喑哑无舌都不能言。受诸苦毒痛切难忍。始于今世得复人身。而犹喑哑常患舌[病-丙+今]。蒙佛神力方始能言。复能忆念自过去世所有因缘诸恶业障。复有一类作如是言。大德世尊。我等往昔于尸弃如来法中。或言毁谤大乘正法。各随本缘如前广说。复有一类作如是言。大德世尊。我等往昔于毗摄浮如来法中。或言毁谤大乘正法。各随本缘如前广说。复有一类作如是言。大德世尊。我等往昔于羯洛迦孙驮如来法中。或言毁谤大乘正法。各随本缘如前广说。复有一类作如是言。大德世尊。我等往昔于羯诺迦牟尼如来法中。或言毁谤大乘正法。各随本缘如前广说。复有一类作如是言。大德世尊。我等往昔于迦叶波如来法中。或言毁谤大乘正法。或言毁谤独觉乘法。或言毁谤声闻乘法下至一颂。我等由是恶业障故。从尔以来<a>流转</a>生死。常处地狱傍生饿鬼。喑哑无舌都不能言。受诸苦毒痛切难忍。始于今世得复人身。而犹喑哑常患舌庈。蒙佛神力方始能言。复能忆念自过去世所有因缘诸恶业障。我等今者于世尊前。闻说此经获得正见。深心惭愧发露忏悔不敢覆藏。愿悉除灭。从今以往永不复作。防护当来所有罪障。唯愿世尊。哀愍摄受令我等罪皆悉销灭。于当来世永不更造。唯愿世尊。哀愍济拔我等当来恶趣苦报。唯愿世尊。哀愍我等为说正法。世尊告曰。善哉善哉。汝等乃能如是惭愧发露忏悔。于我法中有二种人名无所犯。一者禀性专精本来不犯。二者犯已惭愧发露忏悔。此二种人于我法中。名为勇健得清净者。于是世尊随其所乐。方便为说种种正法。各随所宜皆得利益。欢喜礼佛还复本座</p>
<p style="text-align: left">
	　　时众会中复有无量百千声闻及无量百千那庾多<a>菩萨</a>。闻说此经忆昔所造诸恶业障。即从座起顶礼佛足。于世尊前深生惭愧至诚忏悔。合掌恭敬皆白佛言。大德世尊。我等忆昔曾于无量诸佛法中或有说言我等于彼诸<a>佛弟子</a>或是法器或非法器多行忿恨呵骂毁辱讥刺轻诮种种诽谤隐善扬恶。我等由此恶业障故。经无量劫堕诸恶趣。受诸重苦楚毒难忍。后得值遇无量诸佛。皆曾亲近承事供养。又得值遇无量菩萨摩诃萨众。亦皆亲近承事供养。于一一佛一一菩萨摩诃萨前。皆深惭愧发露忏悔诸恶业障。于一一佛一一菩萨摩诃萨所。皆得听受无量法门精勤护持。修学无量难行苦行。由彼业障有余未尽。令我等辈未能证得安乐涅槃未能证得三摩地门<a>殊胜</a>功德。我等今者于世尊前闻说此经。复深惭愧发露忏悔不敢覆藏。愿悉除灭。从今以往永复作。防护当来所有罪障。唯愿世尊。哀愍摄受令我等罪皆悉除灭。于当来世永不更造。唯愿世尊。哀愍济拔我等当来恶趣苦报。我等今者承佛威力。愿随所乐速能证得安乐涅槃。或能证得三摩地门殊胜功德。复有说言。我等于彼诸佛<a>弟子</a>或是法器或非法器。以粗恶言期克迫胁。我等由此恶业障故。经无量劫堕诸恶趣。应知如前次第广说。复有说言。我等于彼诸佛弟子或是法器或非法器。打棒伤害。我等由此恶业障故。经无量劫堕诸恶趣。应知如前次第广说。复有说言。我等于彼诸佛弟子。或是法器或非法器。侵夺衣钵。我等由此恶业障故。经无量劫堕诸恶趣。应知如前次第广说。复有说言。我等于彼诸佛弟子或是法器或非法器。侵夺种种资生众具绝其饮食。我等由此恶业障故。经无量劫堕诸恶趣。应知如前次第广说。复有说言。我等于彼无量诸佛出家弟子或是法器或非法器。退令<a>还俗</a>脱其袈裟课税役使。我等由此恶业障故。经无量劫堕诸恶趣。应知如前次第广说。复有说言。我等于彼无量诸佛出家弟子或是法器或非法器。或有罪犯或无罪犯。枷锁系缚。禁闭牢狱。我等由此恶业障故。经无量劫堕诸恶趣。应知如前次第广说。复有说言。我等于彼无量诸佛出家弟子或是法器或非法器。起轻慢心种种触恼令不安乐。我等由此恶业障故经无量劫受诸重苦楚毒难忍。后得值遇无量诸佛。皆曾亲近承事供养。又得值遇无量菩萨摩诃萨众。亦皆亲近承事供养。于一一佛一一菩萨摩诃萨前。皆深惭愧发露忏悔诸恶业障。于一一佛一一菩萨摩诃萨所。皆得听受无量法门精勤护持。修学无量难行苦行。由彼业障有余未尽。令我等辈未能证得安乐涅槃未能证得三摩地门殊胜功德。我等今者于世尊前闻说此经。复深惭愧发露忏悔不敢覆藏。愿悉除灭。从今以往永不复作。防护当来所有罪障。唯愿世尊。哀愍摄受令我等罪皆悉消灭。于当来世永不更造。唯愿世尊。哀愍济拔我等当来恶趣苦报。我等今者承佛神力。愿随所乐速能证得安乐涅槃。或能证得三摩地门殊胜功德。于是世尊普告声闻菩萨众曰。善哉善哉。汝等乃能如是惭愧发露忏悔。有二种人名无所犯。一者禀性专精本来不犯。二者犯已惭愧发露忏悔。此二种人于我法中。名为勇健得清净者。又善男子。如是恼乱佛弟子罪。比前所说近无间罪。彼但有名未足称罪。然此恼乱佛弟子罪。亦过前说五无间罪无量倍数。所以者何。若诸苾刍毁破禁戒作诸恶法。犹能示导无量百千俱胝那庾多众生善趣涅槃无颠倒路。与诸众生作大功德珍宝伏藏如前广说。况持禁戒修善法者。以是义故若有恼乱佛弟子众诸出家人。当知则为断三宝种。亦则名为挑坏一切众生<a>法眼</a>。亦为毁灭我久勤苦所得正法。与诸众生作大衰损。是故恼乱佛弟子罪。过前所说五无间罪无量倍数。是故汝等今于我前。起至诚心增上惭愧殷勤恳切发露忏悔往昔所造诸恶业障。我今慈悲摄受汝等。令恶业障渐得消灭。于此佛土大贤劫中有千如来出现于世。汝等于彼诸如来前。亦当至诚发露忏悔诸恶业障。防护当来所有罪咎。于此贤劫千如来中。最后如来名曰卢至如来应正等觉明行圆满善逝世间解无上丈夫调御士<a>天人</a>师佛薄伽梵。十号具足。汝等于彼卢至佛前。亦当至诚发露忏悔诸恶业障乃得灭尽无有遗余。时诸声闻及菩萨众俱时白佛。唯然世尊。我等审当于彼最后卢至佛所获得正见离诸邪见诸恶业障尽灭无余解脱一切众苦恼者。若令我等于大贤劫常处无间大地狱中恒受种种极重苦恼亦能堪忍。世尊告曰。善哉善哉。汝等乃能如是勇猛。汝等由此坚固精进自誓愿力。定能于彼卢至佛前。宿世所集诸恶业障皆悉消灭。定能发起增上信敬亲近供养卢至如来。定能永断一切烦恼成阿罗汉。或定能证三摩地门殊胜功德。时诸声闻及菩萨众。欢喜礼佛还复本座</p>
<p style="text-align: left">
	　　尔时世尊告金刚藏菩萨摩诃萨言。善男子。我以佛眼观诸世间。见未来世此佛土中。有无量无数百千俱胝那庾多刹帝利旃荼罗．<a>婆罗门</a>旃荼罗．宰官旃荼罗．<a>居士</a>旃荼罗．长者旃荼罗．<a>沙门</a>旃荼罗茷舍旃荼罗．戌达罗旃荼罗．若男若女。少种善根虽得人身而随恶友起诸邪见造诸恶行。坏我甚深无上正法。于我所说无有炽然。灭炽然法不生信乐。或于我说与声闻乘相应正法。诽谤轻毁障蔽隐没不令流布。或于我说与独觉乘相应正法。诽谤轻毁障蔽隐没不令流布。或于我说与无上乘相应正法。诽谤轻毁障蔽隐没不令流布。或于归我诸出家人若是法器若非法器。多行忿恨呵骂毁辱讥刺轻诮种种诽谤隐善扬恶。广说乃至起轻慢心种种触恼。如是诸人非圣法器。自实愚痴怀聪明慢。从此命终堕三恶趣。受无量种增上猛利难忍苦毒。经于无量百千俱胝那庾多劫难复人身。如前广说。善男子。如是众生宁处无间大地狱中受诸重苦。不受如是鄙恶人身憍慢贡高随顺恶友造作如是恶不善业流转生死难可济度常处生死受诸苦恼。</p>
<p style="text-align: left">
	　　尔时会中有无量无数大慧有情。从座而起顶礼佛足。合掌向佛悲泣堕泪而白佛言。大德世尊。谛观如是世间众生虽皆获得难得人身。而远离正信远离正愿远离正意乐远离正见远离善知识远离好时远离好处远离净戒远离正定远离正慧如是众生虽皆获得难得人身。而由愚痴憍慢力故。造作如前所说重罪。毁谤世尊所说正法。触恼世尊出家弟子。我等今者对世尊前。以至诚心发真誓愿。我等从今流转生死乃至未得解脱已来。常愿不遇如是恶缘。决定不造如是重罪。终不毁谤诸佛正法。亦不触恼诸出家人。必不挑坏众生法眼。亦不断灭三宝种性。惟愿世尊。哀愍摄受我等所发如是誓愿。时众会中复有无量百千俱胝那庾多聪慧有情。从座而起顶礼佛足。合掌恭敬而白佛言。大德世尊。我等今者对世尊前。以至诚心发真誓愿。我等从今流转生死乃至未得法忍已来。于其中间常愿不处诸帝王位。常愿不处诸宰官位。常愿不处诸国师位。常愿不处城邑聚落镇逻长位。常愿不处诸军将位。常愿不处诸商主位。常愿不处一切祠祀寺观主位。常愿不处长者居士沙门主位。常愿不处诸师长位。常愿不处诸家长位。常愿不处断事者位。常愿不处乃至一切富贵尊位。乃至未得法忍已来。我等若处如是诸位。则于佛法名恶因缘。造诸重罪。毁谤诸佛所说正法。触恼诸佛出家弟子。必当挑坏众生法眼。亦为断灭三宝种性。亦为损恼无量有情。由是定当堕无间狱。轮转恶趣难有出期。唯愿世尊。哀愍摄受我等所发如是誓愿。尔时一切诸来大众。天龙药叉健达缚人非人等。皆从座起顶礼佛足。悲号感切涕泪交流。合掌恭敬而白佛言。大德世尊。我等无始生死已来。愚痴憍慢起诸恶业或身恶业或语恶业或意恶业。自作教他见闻<a>随喜</a>。如是诸罪今对佛前皆深惭愧发露忏悔不敢覆藏。愿悉除灭。从今以往永不复作。防护当来所有罪咎。第二第三亦如是说。我等至诚发真誓愿。从今乃至生死后际。于其中间常愿不逢诸恶知识。亦愿不遇诸恶因缘。设当逢遇愿不随顺。决定不造如前所说诸恶罪业。勿令我等长夜受苦。唯愿世尊。哀愍摄受我等所发如是誓愿</p>
<p style="text-align: left">
	　　尔时世尊普告一切诸来大众。善哉善哉。汝等乃能于后世苦深见怖畏发露忏悔。汝等今者欲度生死深广瀑流欲入无畏涅槃之城。发如是愿。诸善男子。有十种法。能令菩萨摩诃萨等获得无罪正路法忍。何等为十。诸善男子。若诸菩萨摩诃萨等。不着内身不着外身不着内外身不着过去身不着未来身不着现在身。名第一法。能令菩萨摩诃萨等获得无罪正路法忍。又善男子。若诸菩萨摩诃萨等。不着内受不着外受不着内外受不着过去受不着未来受不着现在受。名第二法。能令菩萨摩诃萨等获得无罪正路法忍。又善男子。若诸菩萨摩诃萨等。不着内想不着外想不着内外想不着过去想不着未来想不着现在想。名第三法。能令菩萨摩诃萨等获得无罪正路法忍。又善男子。若诸菩萨摩诃萨等。不着内行不着外行不着内外行不着过去行不着未来行不着现在行。名第四法。能令菩萨摩诃萨等获得无罪正路法忍。又善男子。若诸菩萨摩诃萨等。不着内识不着外识不着内外识不着过去识不着未来识不着现在识。名第五法。能令菩萨摩诃萨等获得无罪正路法忍。又善男子。若诸菩萨摩诃萨等。不着此世名第六法。能令菩萨摩诃萨等获得无罪正路法忍。又善男子。若诸菩萨摩诃萨等。不着他世。名第七法。能令菩萨摩诃萨等获得无罪正路法忍。又善男子。若诸菩萨摩诃萨等。不着欲界。名第八法。能令菩萨摩诃萨等获得无罪正路法忍。又善男子。若诸菩萨摩诃萨等。不着<a>色界</a>。名第九法。能令菩萨摩诃萨等获得无罪正路法忍。又善男子。若诸菩萨摩诃萨等。不着无色界名第十法。能令菩萨摩诃萨等获得无罪正路法忍。诸善男子。是名十法。能令菩萨摩诃萨等获得无罪正路法忍。世尊为众说此法时。于众会中有七十二百千俱胝菩萨摩诃萨。同时证得无生法忍。复有八十四百千那庾多菩萨。证得随顺法忍。复有无量百千声闻。乃至永断一切烦恼成阿罗汉。复有百千那庾多众生。先未发心今发无上正等觉心于如来智住不退地。复有无量无数众生。先未发心于今乃发独觉乘心。复有无量无数众生。先未发心于今乃发声闻乘心</p>
<p style="text-align: left">
	　　尔时世尊复告大众。若诸有情已得法忍处刹帝利灌顶王位受用种种胜大财业。及处种种富贵尊位。是我所许。非余有情。金刚藏菩萨白佛言。世尊。若诸有情未得法忍于刹帝利灌顶王位受用种种胜大财业。及余种种富贵尊位。定不许处为亦许耶。世尊告曰。若诸有情未得法忍。有能受行十善业道。亦劝众生令受学者。我亦听许处刹帝利灌顶王位受用种种胜大财业。及余种种富贵尊位。若诸有情未得法忍。亦不受行十善业道及劝众生令勤受学。以强势力处刹帝利灌顶王位受用种种胜大财业。及处种种富贵尊位。名刹帝利旃荼罗王及余种种富贵尊位旃荼罗王。愚痴憍慢毁坏扰乱我甚深法。灭正法灯断三宝种。于我出家诸弟子众。种种恼乱捶拷刑罚。夺其衣钵基业财产。退令还俗课税役使。系闭牢狱乃至断命。于我所说微妙法义。诽谤轻毁障蔽隐没不令流布。夺窣堵波及僧祇物。如是诸人皆当坠堕无间地狱受诸剧苦轮转恶趣难有出期。时金刚藏菩萨复白佛言。世尊。若诸有情未得法忍。亦不受行十善业道及劝众生令勤受学。以强势力处刹帝利灌顶王位受用种种胜大财业。及余种种富贵尊位。颇有别缘得方便救。令其免堕无间地狱及余恶趣受诸苦不。世尊告曰。亦有别缘得方便救。谓有众生处刹帝利灌顶王位及余种种富贵尊位。虽复未得成就法忍十善业道。而有信力尊敬三宝。于佛所说三乘相应诸出要法下至一颂。终不谤毁障蔽隐没不令流布。于佛出家诸弟子众持戒破戒下至无戒剃除须发被袈裟者。皆不恼乱捶拷谪罚侵夺衣钵基业财产退令还俗课税役使系闭牢狱乃至断命。亦不侵夺窣堵波物及僧祇物。遮制摧伏诸暴恶人。不令恼乱诸出家众。不令侵夺三宝财物。于佛所说三乘相应诸出要法恭敬听受。既听受已精进修行法随法行。于我三乘贤圣弟子恭敬供养亲近承事。于大乘中誓愿坚固终无疑难退屈之心。亦常劝导安置众生令于大乘信受修学。此刹帝利旃荼罗王及余种种富贵尊位旃荼罗王。过去诸佛皆共听许处帝王位及余种种富贵尊位。虽复受用种种国土城邑聚落胜大财业。而得免堕无间地狱及余恶趣。我亦听许处帝王位及余种种富贵尊位。虽复受用种种国土执邑聚落。而得免堕无间地狱及诸恶趣。若诸有情欲得忏悔除灭一切诸恶业障令无余者。于我所说如是法门。当勤修学勿令废忘。有能如此现前大众惭愧忏悔诸恶业者。先世所造一切恶业。皆得销灭无有遗余</p>
				</div></div><hr><script charset='utf-8' src='../../js/footer.js'></script></body></html>