<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修阿差末菩萨经 第六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>阿差末菩萨经 第六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>阿差末<a>菩萨</a>经 第六卷</strong></p>
<p style="text-align: left">
	　　西晋月氏国<a>三藏</a>竺法护译</p>
<p style="text-align: left">
	　　阿差末言。唯<a>舍利弗</a>。菩萨功德业及圣慧业亦不可尽。何谓德业。若能布施出身所有。持戒之德道慧之业。常行慈心思惟定意。行无极哀奉众善本。为己身施亦为他人。合集功德劝施一切。三世众生普及诸学及与不学诸缘觉乘。亦复劝助诸初发意。学菩萨法逮入<a>行者</a>。不退转等一生补处。过去当来诸现在佛。普劝德本所行休祚。咸皆祝愿诸佛贤圣。讲经法师以是功德使得长存。<a>寿命</a>无极劝众德本。虽合福祚其不发意劝发道心。已发心者使度无极。若有贫匮救摄以财。其身病者给与医药。随时供养不怀谀谄。其羸劣者劝立忍辱。其蔽藏罪令不匿过。常怀羞耻列露殃舋奉敬现在诸过去佛。爱敬归命其师和上。常行法施化无师主。勤修精进求法不懈。见诸法师视之如佛听法无厌抱念心怀。闻远有经十四千里。故自举往不以为劳。虽说经法不慕利养。<a>孝顺</a>父母夙夜供养。不离左侧常念反复乳哺之恩。不以怀恨积德无厌。身行谨敕体无绮饰。常护口辞不演粗言。自守其意心不怀毒。建立佛寺讲说精舍。所获功报犹如梵天。何谓梵福。初成佛时寻欲灭度。诸天俨然皆来劝助。本为一切欲度十方。五江三源流泆不息。愿守本誓开度一切。迷惑盲冥颠倒上下六十二见沈塞闭在九十六径。唯须大圣以明济之。佛言善哉天王怀慈。五浊之世甚难开化。当分三乘开化诱进。然后能入无上大道。此梵天福不可称限。其兴佛寺功德亦然。积无量度。因此功勋具足诸相三十有二。奉行若干众善之本。由是周满八十种好。<a>修行</a>十善而不自大。庄严其身端正姝好。弃捐一切恶言粗辞。缘是庄严口演辩才。常有慈心不怀毒害。则庄严心净如明珠。庄严佛土<a>神通</a>变化。庄严经典为他人说。庄严众会令奉道教。弃除两舌恶口谗言斗人。咨受经典而观察之。以何开度令至大道。有所颁宣未曾越次。亦无所抂颜色和悦。众人见之莫不欢然。剪去阴盖一心听经。其意明利以为庄严。稽首归命诸佛正觉庄严道场遵众德本。以为元首净所生处。将护罪福爱欲尘劳。逮得宝掌皆能布施一切重宝故无所望。以无极财而施与者。得致无尽广大宝藏。面常和悦不兴戚颜。以故亲友伴党同学莫不喜欢。等心众生缘是得致平坦如掌不轻未学。喜然灯火贡上佛寺。父母师友得净光明靡所不照。积德奉戒行无点污。世世所生。在清净处不演他秽。若在胎藏常无垢染。奉行十善生于天上。还在人间未曾想念一切结网。以故独步而无虚妄。训无师法故于诸法。最极尊豪。志性清净普世众人视之无厌不惜身命未曾欺中无所侵枉。因本诸愿悉能具成诸佛道法。缘是之故备众德本。是<a>舍利</a>弗薄立德本。将育随时获福无量。复过于此不可称限。吾粗举要不悉敷之。何谓慧业所从因由。受其神识知五慧通。何谓为因何谓为由其多欲者常求<a>佛法</a>。明慧亲友常与其俱咨受奉敬。执御佛慧不求声闻缘觉之乘。离于自大奉如尊圣敬如正觉。志性和调睹诸亲友。遵于慧义不着言辞。见诸法师所行道品。不乐外形闻所<a>说法</a>勤修法教。斯行法者是为慧业</p>
<p style="text-align: left">
	　　何谓法业。希求少欲不在汲汲少辞鲜言。常自<a>觉悟</a>修行精进。有所闻义思惟称量。饥虚于法未曾懈惓。其心鲜明不为五盖之所覆蔽。悔其罪舋消化众殃。其意质朴而无谀谄。以行为要爱法乐法。以法为本举动为法。恒求经义如救头然发索及肌。勤勤修身习行元元。未曾违远。驰趣<a>殊胜</a>捐弃乱会。独在一处乐于闲居。习仁贤行限节知足未曾退还。乐于法乐不慕世荣。求度世法志不忽忘。举动进止常乐要义。求柔顺业积累坚要。常怀惭耻修敏念慧。遣诸无智弃除愚痴。盲冥罗网慧眼清净。其所觉了极为旷远。以无为慧圣意远照。现在智慧当来功勋。不自扬名叹他功勋。善修圣业不离罪福净<a>修道</a>慧。复次其慧业者。有四事施而得致之。一曰施纸竹帛。二曰以笔施惠令写经本。三曰施与好墨及以上砚。四曰法师所演讲若干法。因从启受。一切<a>世间</a>诸可难致供养法师。或以颂偈施与于人。若有妙法授与法师。不怀谀谄至诚布施。施此四事得致慧业。逮于五事信戒慧解度知见品。将护四慧而得<a>自在</a>。何谓为四。一曰将<a>护法</a>师以为师主。二曰将护种姓不起乱心。三曰将护土地乡邑人意。四曰自守护心令不驰骋是为四事。复有四事亲近慧业令德成就。何谓为四。一曰以深经典奉进法师。二曰昼夜殷勤亲近慧义。三曰衣食供给所乏。四曰渐近道场而不退还是为四缘。是之故致五力慧。何谓为五。一曰信力。二曰<a>解脱</a>力。精进不废博闻无厌。三曰意力不舍道心。四曰<a>定力</a>等视诸法。五曰智力所闻不忘。是为五力。戒慧力业复有四事。何谓为四。一曰以法安谛奉行禁本。二曰思惟经典察义所归。三曰以法劝助于正真道。四曰务求要训以法为戒是为四慧。忍行业复有四事。何谓为四。一曰精进求法。若加恶者骂詈其身而皆忍之。二曰爱乐法者。若遇斗讼饥渴寒热悉能忍之。三曰奉敬善师顺和上命。四曰元元思法忍空无想不愿之义是为四。精进行业复有四事。一曰勤求听经不以劳惓。二曰闻则执持未曾遗忘。三曰精修说法不以懈废。四曰元元奉行以为正业是为四。<a>禅定</a>行业复有四事。一曰根心寂静而无愦闹。二曰常一其意苦乐无二。三曰一心精专求诸神通。四曰入于佛慧消除俗智是为四。智慧行业。复有四事。一曰不住断灭。二曰不处有常。三曰其心不迷晓了不乱缘起之本。四曰信无吾我是为四矣。善权慧业复有四事。一曰乐世法者随俗而化。二曰计有人者随之牵来。三曰复以经道因遂诱进。四曰修慧解者因明而度之是为四。道慧之业复有四事。一曰修<a>六度</a>无极而得至道。二曰以达归尽游于正化。三曰其学调心调七觉意。四曰常进遵行一切智慧之本是为四。无厌圣业复有四事。一曰闻法无厌。二曰颁宣经典而无懈难。三曰试恼察原不以为劳。四曰明达高节通利无惓是为四矣</p>
<p style="text-align: left">
	　　阿差末复言。其能周入。若布施者当正观业。持戒忍辱精进一心智慧慈悲喜护。所以者何。菩萨一切虽未成就。演智慧首为圣土地。悉归于道住于正慧。化无慧义使归大乘。一切诸魔不得其便。皆为诸佛所见建立。至一切智无上正真。是为菩萨圣慧之业而不可尽</p>
<p style="text-align: left">
	　　阿差末言。唯舍利弗。菩萨意止亦不可尽。彼自观身观他人身。观身本行成精进业。察身<a>报应</a>所从合成。知身无主无可贪者。犹如观外草木众果<a>丛林</a>刍草。从因缘生悉无主名。是身如是。犹如草木墙壁瓦石水中之影。五阴四大诸入所惑。观己身空无有吾我。不得久常无有坚固。危脆之物分离之法。以是之故不当计身是我所也。以此危脆无坚固身当求要义。何谓为要。如来身者乃谓真要。吾当勤求成佛圣体无极法身。犹如金刚不可破坏。超越一切<a>三界</a>俗身。纵使此体瑕疵无量。因是当除一切秽浊。当致如来空慧法身。以勤修力合集众德。真诚俱会察四大身。吾以此身皆为众生志求修道。犹如察外所有四大地水火风成若干形。门户井[穴/土/黾]造立屋宅。<a>生活</a>之业以安众人。吾四大身亦复如是。以若干事而依怙之。兴若干便无量财货。尔乃得安养身之业。观身苦痛不可称限。观形无常<a>生死</a>往反。不当复贪无极受形。观身<a>无我</a>。而众生类不解本末。当训诲之令患厌此。观身寂然将至一定令修静默。当观身空无想无愿。便归澹泊清净本际。彼自观身观他人身。无所慕乐不计坚固。知不长存察内身行。不复听从内诸尘劳爱欲之患。又观外身。未曾得与外尘俱合。身无劳秽所行清净。身以清净然后遂致像好体严身像已成。为过诸天及世间人。颜容巍巍无有俦匹。是为菩萨自观己身。观他人身建立意止</p>
<p style="text-align: left">
	　　何谓菩萨自观痛痒。观他人痛痒而得意止。菩萨发意观察如是。所可经历皆是苦恼。彼察痛痒采求圣慧。选择明智慕乐寂然。正使遭乐不系在欲。若存在欲缘致苦痛。见诸众生堕诸恶趣三涂之难。为兴大哀。不以结网而见系缚。虽身以值不苦不乐诸痛痒者。不为痴冥结网而见系缚。虽在痛痒意故寂定。从来所更不苦乐痛。则以圣慧显示众生。弃捐痛痒无益之义。蠲除一切众生痛痒。被澹泊铠心自念言。此等群黎归在痛痒。不<a>自觉</a>知。缚在众苦痛痒之地常怀忧戚。依猗不苦不乐之痛为之迷荒。以是之故不入智慧。摄大哀者入于智慧。晓了休息一切痛痒。因此大哀使诸众生免除众难为宣经典。何谓名之为痛痒也。心中怀恼或复成乐。何谓选择此无痛痒无我人寿。又彼菩萨不猗痛痒。亦无贪护。所受痛痒。无反覆行无倒痛痒。亦无<a>妄想</a>诸见痛痒。亦无眼耳鼻口身心之痛痒。亦无色声香味细滑之痛痒。眼所属者从因缘起。计于苦乐无苦无乐是谓痛痒。取要言之内外亦然。从因缘生以致痛痒。苦乐<a>善恶</a>不苦不乐。其一痛痒因一心识。二痛痒者谓有内外。三痛痒者随过去教。从当来行因现在识。四痛痒者谓从四种地水火风。五痛痒者从念五阴色痛痒思想生死识。六痛痒者从六衰故。七痛痒者从七识故。八痛痒者或从八邪而迷荒故。九痛痒者谓九神处。十痛痒者谓十恶业。取要言之。一切痛痒皆由贪乐。因从念欲而致众痛。是故言曰不可数人其痛无量。菩萨于彼观己痛痒观他人痛痒。知众群黎起分痛痒。当显慧业使诸众生因痛痒慧睹见德本除去诸罪。是为菩萨观己痛痒观他人痛痒心意止也</p>
<p style="text-align: left">
	　　何谓菩萨自观己心。观他人心其意止也。其菩萨心未曾忽忘。举动行步常自将护而复察之。心适起已寻便消灭。无<a>常住</a>处不住在内。亦不在外不两间得。吾从初始发菩萨心已来。彼心尽灭离别星散悉无有处。其无无处不可处之。心在某处其心所集众德之本。是亦灭尽离别星散。无处不处不可分别。所可因劝发道意者亦复自然。以是故曰心者不知心。心者不见心。心心不相待。何谓其心而发无上正真道意成最正觉。其道心者不与善合。其善本心不与劝助。意共俱合。其清净心不舍道心。其人观此不恐不怖亦不怀懅。又复心念<a>十二因缘</a>。甚为深妙不失报应所种果实。心亦不着于一切法。假使因缘从报应致。一切诸法无有<a>真谛</a>亦无君主。恣其所欲而自迷惑。吾当精进执其一心使不回转。何谓心法何谓迷惑。心如幻化无能净者是为心法。假使皆舍解迷惑事。劝助佛国是亦迷惑。心如夜梦觉不知处是为心法。若于禁戒而行谨慎然后自劝。是五神通是为化变。心如野马本末灭尽是为心法。设以顺从一切忍力。安和正觉庄严其心而化变矣。用劝助之是为化变。心如水月究竟自然。寂静澹泊是为心法。若悉精进劝发具足。无数佛法是为化变。心不可持亦不可见是为心法。若复备悉禅思脱门三昧正受。愿佛定意是为化变。心者无形无比无教。亦无像色是为心法。若能颁宣分别智慧。劝助佛道推往古世是为化变。心无因缘终不起生是为心法。若能导御一切德本是为化变。设无有对心终不起是为心法。若因法报修于道心是谓为变。其心境界永离垢浊初无所生是为心法。若导御心得致报应。至于佛界是谓为变。菩萨自观己心观他人心。得神通已其心一定。寻见一切众生心念。因说罪福皆自然矣菩萨自见其心见他心已则兴大哀。已兴大哀<a>教化</a>众生不以劳倦。其心不灭亦复不尽。坚住其心不与生死。而俱同尘能自制心。以此圣慧通达之心。入于不起无所生法。不堕声闻缘觉之地。常自御心堪任具足诸佛道法。一心念顷以智慧心。逮得无上正真之道为最正觉。是为菩萨自察己心。观他人心得至意止</p>
<p style="text-align: left">
	　　何谓菩萨自观其法。观他人法得法意止。以明智眼普见诸法。未曾中忘至成佛道。自观其法观他人法。是时菩萨悉见诸法。其想于空令脱空义。脱无想愿度无所生。亦无所灭而离诸行。等见诸法舍于缘起。十二牵连观法界行。菩萨察法不随非法。不计吾我亦不计人寿命处所是谓为法。何谓非法。自见吾我计人寿命。睹于断灭计有常存。而见有无合散之事。一切诸法皆亦是法。一切诸法亦复非法。所以者何。晓空无想及无愿义。是一切法皆为应法。自计吾我缚在诸见。是一切法悉为非法。彼自观法观他人法。菩萨行此不见诸法。何所佛法谁非佛法其无径路无有解脱亦无生死。皆能开导一切诸法。处于众生逮得无盖无极大哀。疗诸尘劳己心发念。是无尘欲亦无不尘。所以者何。是所趣者开度平等。不疑尘劳不畏贪欲。晓了是者乃名曰佛。尘欲自然道亦自然立心如是。虽有所住亦无处所。不住立意而名曰住。是谓为住。立于法界不住法界。不住人界则无所住名曰<a>虚空</a>。一切诸法等如虚空。若有菩萨自观身法观他人法。则能导御诸佛道法。一切诸法皆归解法。若晓了者乃能显发。尽于无为亦无所尽。道无生处不生之处。观察众生未曾舍离。无生本际趣法意止。意在诸法而令坚住。不着声闻缘觉佛法。何谓不着何谓处当。心所在处常能坚住。其住不迷未曾忽忘。观已来际其法所由。亦观他法而得意止。颁宣无量分别章句。所行无际等御佛法。可悦一切众生心念。降伏众魔得自在慧乃谓道义。是为菩萨自见己法。见他人法得至意止。何谓四意断而不可尽。身诸恶法未兴起者令不起生。以生寻灭而修精进。自摄其心所念顺义益加精勤。是谓平等奉精进行。不失顺节习修平均。以能摄心观于正谛此之谓也。所以者何所念顺义。恶不善法不复重来。何谓不善。毁戒乱定惑于智慧。何谓毁戒。欲生天上则谓毁戒。不从法教其缺戒品是谓毁戒。何谓乱定。违失礼谊行不专精。心在他念是乱定意。何谓惑于智慧。断诸邪见见若干品颠倒诸事。阴盖碍法其缺智慧是谓不善。假使诸恶如是像法兴起来者。而不听之是一意断。假使诸恶不善法兴即寻觉之。知之非法不善报应。了之损耗为行秽矣。名之冥室修奉顺义消不净欲。则以慈心而除嗔恚。解十二因缘而灭愚冥。其尽尘劳是谓为断。同因缘起观其所生。不得本末而无所断。一切诸法从习行致是二意断。设令善法未兴起者劝令兴发。显使精进自摄其心叹无量德。所以者何善法无量。菩萨大士所应修行。当乐慧根众德之本。皆由精进致诸福庆。显扬通致德祚之原是三意断。所可谓言善法若兴令得坚住。不畏失节不忽忘之。益乐元元夙夜精进。自摄其心以劝助道斯谓平等。所以者何。劝道心者德本不朽。所以者何。其心清净。虽处三界而无所著。若有劝助德猗三界则谓尽索。若能劝乐志一切智。谓通慧本终不损耗是四意断。何谓菩萨而修神足。神足有四。已自发乐殷勤精进。彼以何习兴神足本。当行四等慈悲喜护。常当遵习四无放逸。广大其心而不贪身。以能治心奉第一禅。如是至四以得禅定身心轻便。身心已便所谓入神通。以入神通。即生神足。勤修精进元元志道。以勤乐故辄亲道义。以精进故能成此法。以勤修故而致此义。一心观察以方便法。晓致神通故谓神足。常爱乐故能有所变。以精进故能使成就。以专精故能了广大。聊自修德辄成于道。有计于彼菩萨神足。缘是之故而得亲近。有心自在所欲至到无能违者。谛行所致究竟根原众行备悉。魔不能制等如虚空。彻视无边洞听无际。定意无限神足无底。见一切根自睹其原。是为菩萨行四神足而不可尽</p>
<p style="text-align: left">
	　　何谓菩萨修于五根而不可尽。何谓为五。一曰信根。二曰精进根。三曰意根。四曰定根。五曰慧根。何谓信根常信诸法。何谓为法其<a>正见</a>者信游生死。随其神足以成彼行。不乐他神而解第一真谛之义。脱于深妙十二因缘。无吾我人空无想愿无所著相。普信诸法不堕诸见。信诸佛法信于十力四无所畏。不怀狐疑亦无犹豫。合集佛法令无限际是谓信根。何谓精进根。所信法者因此精进诸根益明踰日月光是精进根。所可用法修精进根。由是之故不失意根。其意广大不住崖际是谓意根。斯意静然不违意根意广如空。以之意根专精不乱是谓定根。其定意根常住寂名。而专守一是谓慧根观察晓了。若于此法如是色像。分别无我是谓慧根。如是五根能具足者具诸佛法。其能具者住受决地而不动移。犹如外学五通仙人虽视胎中不能豫别男女之根。诸佛<a>世尊</a>亦复如是。菩萨所学未成五根则不授决。五根已达然后受决。是为菩萨五根无尽</p>
<p style="text-align: left">
	　　何谓诸力则有五力而不可尽。何谓为五。一曰信力。二曰精进力。三曰意力。四曰定力。五曰慧力。何谓信力。常怀笃心在一寂静而不迷荒。无有色像住见佛形。亦知他法一心寂静。所在信力未曾退转是谓信力。何谓精进力。设常元元修于精进。在在修德勤于经典。所生之处其心坚强。所修德本天上世间无能毁者。亦不能制令不增益。由是之故德本兴盛至无限量是精进力。何谓意力。所在念法心不懈废。爱欲众难无能犯者。以此意力越众尘劳。其菩萨者意之所念。天上世间无能乱者是谓意力。何谓定力。若在众会游愦闹中所在寂静。颁宣道力进止行步。第一禅者无能蔽碍。所修德本专精道行亦无能毁。第二禅者修于欢悦。内清澹泊而不有碍。第三禅者欲化众生。将护<a>正法</a>无所观察。逮于四禅者亦无所碍。以此四禅修禅品类无能踰者。所修定意无能乱者。定意自在是谓定力。何谓慧力。若处俗法及度世法悉能晓了。所生之处无能为师。悉知世俗章句文字。所造立业神仙异术。五经六艺方俗异书。菩萨不学自然知之。及度世法无所不通。菩萨以此圣明之慧。心能通畅天上世间独步无侣。随时颁宣。是谓慧力而不可尽</p>
				</div></div><hr><script charset='utf-8' src='../../js/footer.js'></script></body></html>