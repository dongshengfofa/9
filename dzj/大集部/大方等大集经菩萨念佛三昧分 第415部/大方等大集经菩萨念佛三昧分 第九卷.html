<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大方等大集经菩萨念佛三昧分 第九卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大方等大集经菩萨念佛三昧分 第九卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大方等大集经<a>菩萨</a><a>念佛</a>三昧分 第九卷</strong></p>
<p style="text-align: left">
	　　隋<a>天竺</a><a>三藏</a>达磨笈多译</p>
<p style="text-align: left">
	　　<a>神通</a>品之余</p>
<p style="text-align: left">
	　　云何惭愧。所谓常惭于人亦愧自身。住于一切不善法中常行惭愧。成就惭愧远离不善。念求善事身荷重担。种性清净无所亏犯。时彼善观作王<a>比丘</a>。既从彼佛闻教诲已住于惭愧。为灭一切不善法故。勤求精进及以意欲。一心回向住诸善法。又令满足更广思惟不令忘失。专精摄心住于正观深入法界。如是比丘观法界时。不见一法增。不见一法减。彼既观法无增减已。当彼如是见一切法无有去来。彼当如是见一切法无得无丧。彼当如是见一切法无有生灭。彼当如是见一切法无有差别。彼当如是见一切法无有异。彼当如是见一切法因缘生。彼当如是见一切法犹如梦想。彼当如是见一切法犹如阳焰。彼当如是见一切法犹如镜像。彼当如是见一切法犹如形影彼当如是见一切法犹如声响。彼当如是见一切法犹如幻化。彼当如是见一切法无有胜负。彼当如是见一切法本无优劣。彼当如是见一切法不可成就。彼当如是见一切法本来不生。彼当如是见一切法无有生处。彼当如是观一切法皆悉平等。不<a>空见</a>。彼既能作如是观已。亦即能作如是<a>修行</a>。不久便能得是三昧。不空见。而彼善观作王比丘得此三昧已。即能成就无碍辩才。说诸法义无有穷尽。又彼善观作王比丘。即于尔时过六十亿百千那由他劫已。然后得成阿耨多罗三藐三菩提。不空见。汝今于此犹有疑心。我为汝释令得除断。不空见。当知彼时善观作王。舍四天下五欲众具。与彼八万四千亿那由他臣民大众。于彼鸯耆佛<a>世尊</a>所。同时<a>出家</a>剃除须发。精勤<a>修道</a>者非谓异人。汝亦不应更作他观。何以故。不空见。当知彼时善观作王比丘。今彼莲华上如来是也。又于尔时善观作王。舍四天下一切乐具。与八万四千亿那由他臣民大众。鸯耆佛所出家修道住惭愧行。正观诸法一心思惟。未几即便证此三昧也</p>
<p style="text-align: left">
	　　复次不空见。以是因缘。我于今者殷勤郑重。为汝宣说此三昧门所作功德甚深广大不可思议。当知非彼不能广种胜妙善根。诸众生辈而得听闻。而能读诵受持修行。乃至为他解说义理。复次不空见。若有诸善男子善女人。但能耳闻此三昧者。当知彼诸善男子善女人辈。终非薄福种少善根也。亦非一如来所种诸善根也。亦非二三四五诸如来所种诸善根也。亦非一十二十三十四十五十。乃至非一百诸如来所种诸善根也。亦非二百三百乃至千万亿诸如来所种诸善根也。如是乃至亦非于无量亿百千那由他。乃至亦非于无量阿僧祇。及过无量阿僧祇尔许诸如来所。种诸善根厚集功德。而获闻此宝三昧王名字少分。何况当能书写披读赞诵受持。思量义趣<a>如法</a>修行。为多人众分别解释也。复次不空见。若彼一切善男子善女人辈。但得耳闻此菩萨念佛三昧门者。应知彼善男子善女人。非是薄福种少善根者。当知彼诸善男子善女人等。即是具足菩萨乘者何以故。不空见。若人得闻此三昧王。当知彼辈依其次第。自然证成阿耨多罗三藐三菩提。唯除一切诸漏尽者</p>
<p style="text-align: left">
	　　尔时不空见菩萨白佛言。大德世尊。所住行阿耨多罗三藐三菩提。大德世尊。彼等常证此三昧王耶。彼佛报言。不空见。汝见如是彼等亦证此三昧王也。复次不空见。譬如有药名曰真正。若以其药用涂军鼓。于斗阵时以椎击打。假彼阵中有为毒箭刀矟所伤。彼药力故皆即平复安隐无患。如是不空见。若有善男子善女人但能耳闻此三昧王名字少分者。彼等以此三昧名声威力。皆当得成阿耨多罗三藐三菩提。唯除漏尽身证之人。复次不空见。譬如须弥山王四宝所成。若诸众生至其所者即同其色。何以故。以彼山威光皆同一色。如是不空见。若彼善男子善女人。耳暂闻此宝三昧名。彼等皆以三昧名声威德力故。自然速成阿耨多罗三藐三菩提。唯除漏尽正位诸富伽罗。何以故。不空见。以此三昧有不思议胜功能故。复次不空见。譬如一切大河陂池及以诸流。皆入大海同一醎味。悉由大海德力弘故。如是不空见。彼诸善男子善女人。但能耳闻此三昧名。假令不读不诵。不受不持不修不习。不为他转不为他说。亦复不能广分别释。然彼诸善男子善女人。皆当次第成就阿耨多罗三藐三菩提。何以故。以此三昧名声胜故。威德力故。复次不空见。若有诸善男子善女人。诚言时。善说时。但能诚言及与善说。诸<a>佛法</a>门必定当得。开示兴显能广利益诸<a>世间</a>者。是名诚言。是名善说。不空见。若彼善男子善女人能得正言及善说者。必定当得无量无边过阿僧祇不可思议大功德聚。何况彼能善说于此菩萨念佛三昧法门所获功德聚也。不空见。假使无量无边恒河沙菩萨摩诃萨。复经无量无边过恒河沙劫数。修行布施无暂休废。我若说是所得功德不可思议。今更为汝广分别说。若复有一菩萨摩诃萨能听受斯念佛三昧。若读诵若受持。若少分修行。若少分论说。所得功德望前布施。不可喻比。不可称量。不可计挍。不可算数。不可宣说。何况有能具足听受修行。演说是功德聚而可校量耶。尔时世尊为重明此义。以偈颂曰</p>
<p style="text-align: left">
	　　我念往昔无量劫有佛世尊鸯耆罗</p>
<p style="text-align: left">
	　　一切世间所归依具大慈悲演妙法</p>
<p style="text-align: left">
	　　于彼所见无不知过去未来悉明了</p>
<p style="text-align: left">
	　　亦能通达现在事等见幽微斯觉察</p>
<p style="text-align: left">
	　　诸佛智慧难思议怜愍众生故为说</p>
<p style="text-align: left">
	　　愚痴众生苦煎迫观彼一切兴悲心</p>
<p style="text-align: left">
	　　时彼如来有如是九十九亿声闻众</p>
<p style="text-align: left">
	　　咸具<a>自在</a>有生尽悉共围绕<a>正法</a>王</p>
<p style="text-align: left">
	　　彼城东北有园林具足庄严名<a>无畏</a></p>
<p style="text-align: left">
	　　如来大仙住于此兼彼亿众阿<a>罗汉</a></p>
<p style="text-align: left">
	　　彼善观作转轮王严备宝驾自出城</p>
<p style="text-align: left">
	　　无量臣民众围绕一切众生皆爱乐</p>
<p style="text-align: left">
	　　王睹世尊心寂静身口清净诸根调</p>
<p style="text-align: left">
	　　具足胜妙诸威仪彼善观王转增敬</p>
<p style="text-align: left">
	　　王便往诣彼佛所头面顶礼世尊足</p>
<p style="text-align: left">
	　　启口请佛受其供世尊许纳故默然</p>
<p style="text-align: left">
	　　王以如来许受故即敕城内诸臣民</p>
<p style="text-align: left">
	　　今宜具办微妙供吾欲奉献鸯耆佛</p>
<p style="text-align: left">
	　　众事既严王亲告唯愿哀愍照此时</p>
<p style="text-align: left">
	　　大师世尊及圣僧受我今日微末饭</p>
<p style="text-align: left">
	　　鸯耆如来赴王请大功德聚广现神</p>
<p style="text-align: left">
	　　遂作无量千亿光普照十方诸佛土</p>
<p style="text-align: left">
	　　彼一一光出无量百千亿数大莲花</p>
<p style="text-align: left">
	　　微妙鲜明人憙乐为发众生诸善本</p>
<p style="text-align: left">
	　　汝不空见知诸花各出化诸如来形</p>
<p style="text-align: left">
	　　意念现前人瞻仰十方同说如斯法</p>
<p style="text-align: left">
	　　诸行无常亦实苦复说<a>无我</a>极羸劣</p>
<p style="text-align: left">
	　　终是破坏不坚牢孰云智者生贪乐</p>
<p style="text-align: left">
	　　诸行焚烧如猛火炎赫烗炽甚难当</p>
<p style="text-align: left">
	　　鸯耆世尊如如宣佛为众生发深厌</p>
<p style="text-align: left">
	　　诸天睹斯大神通百千乐音俱时作</p>
<p style="text-align: left">
	　　香花自然而雨下异哉希有难思议</p>
<p style="text-align: left">
	　　彼王见佛神变故设诸供事不可量</p>
<p style="text-align: left">
	　　此四天下可重尊投弃五欲如脱履</p>
<p style="text-align: left">
	　　佛前释发服<a>袈裟</a>便尔请问微妙定</p>
<p style="text-align: left">
	　　当住何等胜法已丈夫能入三昧门</p>
<p style="text-align: left">
	　　鸯耆世尊如是说住于二法善思惟</p>
<p style="text-align: left">
	　　当自证此微妙禅得不思议最上乐</p>
<p style="text-align: left">
	　　王蒙彼佛诚实言深心<a>欢喜</a>触斯定</p>
<p style="text-align: left">
	　　常念菩提奉诸佛即受尊号上莲华</p>
<p style="text-align: left">
	　　若能信受如来语于是经典无复疑</p>
<p style="text-align: left">
	　　入佛境界深法门自然得入此三昧</p>
<p style="text-align: left">
	　　若闻实际不惊疑于法亦无我人想</p>
<p style="text-align: left">
	　　勤念奢摩毗婆舍如是深思触胜禅</p>
<p style="text-align: left">
	　　住于惭愧及恭敬常应修习诸正勤</p>
<p style="text-align: left">
	　　知已恶现生耻心证三昧王岂能久</p>
<p style="text-align: left">
	　　恒观诸法不见增亦自弗知诸法减</p>
<p style="text-align: left">
	　　见一切法如<a>虚空</a>菩萨智人通达此</p>
<p style="text-align: left">
	　　诸法非兴复非丧本性清净常湛然</p>
<p style="text-align: left">
	　　知一切法同睡梦如是见者逮三昧</p>
<p style="text-align: left">
	　　于彼不作差别相本不见灭亦无生</p>
<p style="text-align: left">
	　　犹如阳焰及镜像能如是见得三昧</p>
<p style="text-align: left">
	　　<a>法相</a>平等无高卑亦无存亡及优劣</p>
<p style="text-align: left">
	　　如彼声影与幻化如是见人证三昧</p>
<p style="text-align: left">
	　　诸法寂然无胜负不见外相及内心</p>
<p style="text-align: left">
	　　无有成就复无名如是见者证三昧</p>
<p style="text-align: left">
	　　比丘如是专精观初中后夜常思惟</p>
<p style="text-align: left">
	　　顶受尊教于佛所不久当证此三昧</p>
<p style="text-align: left">
	　　彼当证此三昧时已于菩提无缺减</p>
<p style="text-align: left">
	　　亦见十方一切佛供养功德大众生</p>
<p style="text-align: left">
	　　过是六十亿百千那由他劫修诸行</p>
<p style="text-align: left">
	　　承事无量诸佛已然后证彼大菩提</p>
<p style="text-align: left">
	　　汝不空见今应知尔时彼王其谁是</p>
<p style="text-align: left">
	　　智人不当生异见莲花上佛即善观</p>
<p style="text-align: left">
	　　我今教诫于汝辈一切世间诸<a>天人</a></p>
<p style="text-align: left">
	　　若欲究竟诸法源当念速净此三昧</p>
<p style="text-align: left">
	　　彼必大集功德聚不可算数难称量</p>
<p style="text-align: left">
	　　欲得妙乐不思议要先净修此三昧</p>
<p style="text-align: left">
	　　若欲尽见一切佛现在未来及十方</p>
<p style="text-align: left">
	　　或复求转妙法轮亦先修习此三昧</p>
<p style="text-align: left">
	　　若欲<a>圆满</a>诸妙相具足众好上庄严</p>
<p style="text-align: left">
	　　及求<a>转生</a>清净家必先受持此三昧</p>
<p style="text-align: left">
	　　汝不空见诸众生即欲远离诸恶道</p>
<p style="text-align: left">
	　　悉欲知于下生者应常赞诵此三昧</p>
<p style="text-align: left">
	　　彼非供养于一佛亦非二三及四五</p>
<p style="text-align: left">
	　　乃至亿数那由他方得闻斯胜三昧</p>
<p style="text-align: left">
	　　彼供诸佛过僧祇为证无上大菩提</p>
<p style="text-align: left">
	　　及众所欲皆悉得乃得闻此胜三昧</p>
<p style="text-align: left">
	　　彼供无量百数佛过去久种诸善根</p>
<p style="text-align: left">
	　　常生欢喜尊敬心方得说此胜三昧</p>
<p style="text-align: left">
	　　彼事无量千数佛天中胜天能放光</p>
<p style="text-align: left">
	　　精勤修习无懈倦尔乃赞诵三昧经</p>
<p style="text-align: left">
	　　彼见无量亿数佛无边净光若日轮</p>
<p style="text-align: left">
	　　厚习一切诸善根然始得闻妙三昧</p>
<p style="text-align: left">
	　　又如世间攻战场其中多有被毒害</p>
<p style="text-align: left">
	　　彼或遇闻药鼓音众毒消除得安乐</p>
<p style="text-align: left">
	　　若人说此三昧时其或得闻胜定者</p>
<p style="text-align: left">
	　　三昧威力证菩提非彼漏尽正位人</p>
<p style="text-align: left">
	　　彼定功德等须弥若人证时无异相</p>
<p style="text-align: left">
	　　其或能往到山所即同其色难别知</p>
<p style="text-align: left">
	　　若人得闻三昧声诸定中胜犹如海</p>
<p style="text-align: left">
	　　由斯三昧威德力彼证菩提不复疑</p>
<p style="text-align: left">
	　　亦如众流归大海大河小河及陂池</p>
<p style="text-align: left">
	　　等同一味难别知彼亦如是无异相</p>
<p style="text-align: left">
	　　若人闻此三昧时即念十方一切佛</p>
<p style="text-align: left">
	　　三昧威力登正觉非彼身证富伽罗</p>
<p style="text-align: left">
	　　若诸菩萨唯修檀过于无边恒沙劫</p>
<p style="text-align: left">
	　　供养十方一切佛下及法界诸众生</p>
<p style="text-align: left">
	　　如是旷劫行布施所获功德虽言多</p>
<p style="text-align: left">
	　　犹不及说妙定门起一念慈被一切</p>
<p style="text-align: left">
	　　三昧善思如慈母光显圣德难度量</p>
<p style="text-align: left">
	　　智人若能一心求当速成佛具自在</p>
<p style="text-align: left">
	　　菩萨念佛三昧分说修习三昧品第十四之一</p>
<p style="text-align: left">
	　　尔时不空见菩萨摩诃萨白佛言。世尊。菩萨摩诃萨具足几法当能入斯念佛三昧耶。佛告不空见菩萨言。不空见。若诸菩萨摩诃萨具足三法。即能入此念佛三昧。何等为三。一者具足不贪善根。二者具足不嗔善根。三者具足不痴善根。若能具足三善根已。即得成就<a>六波罗蜜</a>。而彼菩萨摩诃萨。以能住彼不贪善根故。而常行施具足成就檀波罗蜜。所生常得家产丰饶财宝具足。所须便至永离贫穷。有大威德有大势力。其心弘广无复狭劣。自然摄彼贪不善根。以能具足诸福德故。众生见者莫不尊敬。凡所言说人皆信行。不用多功获此三昧。速疾成就阿耨多罗三藐三菩提。又彼菩萨以于一切世间天人诸众生所。无有嗔恚忿恨之心故。故能具足不嗔善根。而<a>常住</a>彼尸波罗蜜羼提波罗蜜。能具足满忍波罗蜜已。或逢骂詈谤毁楚挞挝捶割截手足挑髓破脑一切诸苦竞来迫切。不怒不恨不恚不嗔。于是除灭嗔不善根。起大慈心遍覆一切众生界已。所生不离诸佛世尊。梦寤常安天神卫护。刀仗不害毒不能中。火不能烧水不能溺。常足饮食汤药衣服卧具种种众物。一切世间天人众生见者赞美。不久即能证此三昧。当能速成阿耨多罗三藐三菩提。又彼菩萨以能具足无痴善根故。长夜修习奢摩他毗婆舍那。具足方便善能断除痴不善根。成就微妙甚深智慧。于一切法了了分明。诸异论门无有挂碍。若他问难辩释无疑。不空见。是为菩萨摩诃萨具足三法证此三昧当能速成阿耨多罗三藐三菩提。复次不空见。菩萨摩诃萨复有三法能入三昧。复能速成阿耨多罗三藐三菩提。何等为三。一者观一切行无常如实知。二者观一切行苦如实知。三者观一切法无我如实知。菩萨若能如是观已。不久即能入此三昧。不空见。是为菩萨摩诃萨具足三法能证三昧亦速成就阿耨多罗三藐三菩提。复次不空见。菩萨摩诃萨复有三法能入三昧。亦能速证阿耨多罗三藐三菩提。何等为三。一者如来现在修诸供养。若灭度后或时供养诸<a>佛舍利</a>。或以种种上妙香花。及以花鬘涂香末香烧众名香然灯幡盖宝幢音乐等。若自供养或复教他常发誓愿。愿我所生以此供养行愿善根。令我速得念佛三昧。亦当证成阿耨多罗三藐三菩提。二者若佛现在及入<a>涅槃</a>。赞说如来真实功德。若戒若定若智慧若<a>解脱</a>若解脱知见。若威仪若神通若辩才若无诤。若慈悲若喜舍。及余世尊诸功德法皆常赞说。亦发誓愿。愿我从今赞叹诸佛所获福聚所得功德。藉此善根当令我得念佛三昧。复能速成无上<a>道果</a>。不空见。是为菩萨摩诃萨成就三法能入三昧亦能速成阿耨多罗三藐三菩提。复次不空见。菩萨摩诃萨复有三法。不久则能成就三昧。亦当速证阿耨多罗三藐三菩提。何等为三。一者若诸菩萨摩诃萨。或从一切佛世尊所。闻此三昧真实功德。或时但闻三昧名字即自思念。如彼过去诸如来应等正觉。本行菩萨求菩提时。彼辈皆求如此三昧。是以闻此三昧即生<a>随喜</a>。我于今日为大菩提。亦应勤求如是三昧。成就具足大利益故。是故我今闻此三昧功德名字深生随喜。是名具足第一随喜法也。二者如彼未来一切诸如来应等正觉。为求菩提行菩萨时。修此三昧为大利益。是故我今闻此三昧亦生随喜。是名第二具足随喜法也。三者如今现在所有十方无量无边诸如来应等正觉现住世者。已度诸有已拔习根。断灭语言远离觉观。证甚深定具大慈悲。亦于往昔行菩萨时。闻此三昧皆生随喜。我今既获闻此三昧。何独不可起随喜乎。如是念时深生随喜。是名具足第三随喜法也。不空见。是为菩萨摩诃萨具足成就三种随喜。所获功德及诸善根。愿与众生同证三昧。亦速成就阿耨多罗三藐三菩提</p>
<p style="text-align: left">
	　　复次不空见。若复诸善男子善女人辈。于此三昧生随喜时。所得功德真实广大。无量无边难可称说。我今为汝引诸譬喻。开示少分令汝知耳。不空见。如此三千<a>大千世界</a>。其间所有诸恒河沙。若人取彼诸恒河沙聚置一处。然后于彼大沙聚中。取一一沙末为微尘。然后将此沙之一尘。过恒河沙世界。更复过彼无量无边阿僧祇不可思议不可称不可量恒河沙等世界已。然后方乃置一微尘。如是次第一切沙尘。计诸世界悉皆布尽。不空见。汝意云何。假使彼世间人颇能少知世界数不。不空见言。无也世尊。不空见。且置是事。假使世间聪明智慧第一算师尽其智力及以算术。颇能称量颇能思察。复能数知世界数不。不空见言。无也世尊。无也世尊。今我所见唯有上座<a>舍利弗</a>。及彼不退转地诸菩萨摩诃萨辈。应少仿佛耳。佛言不空见。若有善男子善女人。以上尔所诸世界盛满七宝及余众具。持用供养一切众生。不空见。汝意云何。彼人如是供养行檀。所获功德宁为多不。不空见言。甚多世尊。无量世尊。佛言。不空见。我更语汝。彼善男子善女人。虽能以上一切世界盛满七宝众具。供施一切众生功德虽广。然故不及前善男子善女人等。闻此三昧宝王名字。发起三种随喜之。心誓愿回向阿耨多罗三藐三菩提所得功德。何以故。不空见。以彼三种由多闻生也。彼多闻从正说起故。不空见。由彼正说故。能生一切善根。即此三昧也。何等三昧能生一切善根。所谓即此菩萨念佛三昧也。又复能生一切善根。亦即正说。何等正说。谓正说时善说是也。以是义故。彼三种随喜所获功德。望布施福。不可称量不可挍比</p>
<p style="text-align: left">
	　　复次不空见。我念往昔过于无量阿僧祇。复无量阿僧祇劫。尔时世界名动不动。彼界有佛号曰宝山庄严如来应供等正遍知明行足善逝世间解无上士调御丈夫天人师佛世尊。出兴于世。得大自在调伏一切。具足解脱永度<a>彼岸</a>。最上最妙最胜无比。能为众生作大归依。能与众生为大覆护。能治众生诸烦恼病。通达三世无不明了。以自证法为众生说。其所<a>说法</a>初中后善其义深远。其言巧妙纯一无杂。具足清白梵行之相。为诸众生常如是说。时彼宝山如来应等正觉。住一王城。城名伏怨。与三十亿那由他百千声闻大众皆是学人。当有所作。当有所断。当有所得。应受世间天人供养。不空见。时彼宝山如来从三昧起作如斯念。今我此三十亿那由他百千声闻皆是学人。所作未办未到彼岸。我于今者应为此等如法而说。当令一切速得漏尽。不空见。尔时彼宝山庄严佛。广现如是大神通事。令彼三千大千世界尽皆烟出猛焰炽然。不空见。尔时彼声闻众。睹彼如来广作如是大神通事。见已欢喜踊悦遍身。犹如比丘入第四禅。彼声闻众身心快乐亦复如是。复次不空见。尔时彼佛于静夜中显示如是神通事已。因即告彼声闻众言。汝诸比丘。应当观此三千大千世界满中烟出。又复猛火焰炽烔然。诸比丘。一切诸行无常亦尔。诸比丘一切诸行苦事亦尔。诸比丘。一切诸法无我我所。无有坚牢虚妄不真。可破可坏皆灭尽相。诸比丘。我今略说一切诸行。乃至一切放舍莫着。深生厌离自然解脱。不空见。尔时彼三十亿那由他百千声闻众等。蒙彼如来说如是法如是教诫。皆得漏尽通达诸法。于诸法中无有挂碍。善住诸法度诸疑网。于教师所听受法已。于诸法中了无所畏。发大声言。如是婆伽婆。如是世尊。诸行无常。如是世尊。诸行是苦。如是世尊。诸法暂住。如是世尊。诸法破裂不可依止。如是世尊。诸法炽然。犹如草木及以石壁。如是世尊。一切诸行。乃至可放可舍可厌可脱。不空见。时彼宝山庄严如来以如是神通。以如是说法。以如是教诏三种示现。化诸声闻众令入三解脱门谓空无相愿已。复有三十亿那由他百千诸菩萨众。皆当得成阿耨多罗三藐三菩提。不空见。尔时彼佛。为彼三十亿那由他百千诸菩萨众。说此三昧宝王。如是显示已。复为彼天人世间作利益故。经八万四千亿那由他百千岁。转正法轮已。然后于彼无余涅槃而般涅槃</p>
<p style="text-align: left">
	　　尔时不空见菩萨摩诃萨白佛言。世尊。彼宝山庄严如来现前<a>教化</a>几菩萨众。复佛灭度后法住几时耶。佛告不空见菩萨摩诃萨言。不空见。于此三千大千世界所有星宿其数可知。然彼宝山庄严如来应等正觉边际数量难可得知。而彼如来般涅槃后。正法住世。满八十亿那由他百千年。像法住世二十亿岁其后未几。复有佛出。名曰慈行如来应等正觉。出现于世<a>寿命</a>无量。其佛身量满一由旬。尔时众生身以量足长六拘卢舍。其莲花床大者高十三由旬。小者犹高六由旬遍满大地。所有众生往返周旋行住坐卧。皆各在于莲花之上。尔时世界名盛莲花。其地柔软犹如羊毳毛。众生触着如天妙衣。其色光泽状忉利天黄白之石。彼诸众生等受快乐。亦如他化自在天宫。彼诸众生欲度东海。瞬息之间便到彼岸。南西北海骏速亦然。彼诸众生凡所之从发心即至。而彼慈行如来初成佛时。其地广博尽四海边。时彼大地纵广正等。满八十亿那由他百千由旬。诸声闻众皆悉充满。诸阿罗汉多一坐食。唯除侍者阿难。及金刚密迹阿斯多等。复有八十那由他诸大菩萨摩诃萨众。一切皆住不退转地。彼诸菩萨请问甚深妙定法门。而彼慈行如来为诸菩萨开发显示深法门时。慈行世尊唯出一音。即说斯偈</p>
<p style="text-align: left">
	　　若人方便求出家应当一心思妙法</p>
<p style="text-align: left">
	　　彼必摧坏恶魔军犹如香象破草屋</p>
<p style="text-align: left">
	　　谁求疾成大菩提应为世间常说法</p>
<p style="text-align: left">
	　　而欲净斯最胜地此三昧乐则能为</p>
				</div></div><hr><script charset='utf-8' src='../../js/footer.js'></script></body></html>