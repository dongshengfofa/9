<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大方等大集经菩萨念佛三昧分 第六卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大方等大集经菩萨念佛三昧分 第六卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大方等大集经<a>菩萨</a><a>念佛</a>三昧分 第六卷</strong></p>
<p style="text-align: left">
	　　隋<a>天竺</a><a>三藏</a>达磨笈多译</p>
<p style="text-align: left">
	　　佛作<a>神通</a>品第七</p>
<p style="text-align: left">
	　　尔时<a>世尊</a>。自<a>袈裟</a>内出金色手。摩彼不<a>空见</a>菩萨摩诃萨顶复出广长舌相。即告不空见菩萨言。善哉善哉。汝不空见。汝今乃能为诸众生。如是叹说如来应供等正觉真实功德也。不空见。若有说言<a>世间</a>众生无救护时。是中必有能救护者。出现世间为作救护。不空见。当知即是善说如来也。复次不空见。若复说言世间众生无归趣时。是时必有不思议辩才无量辩才。出现于世。能与众生作大归依不空见。当知即是善说如来也。复次不空见。若复说言世间众生。多贪欲行。多嗔恚行。多愚痴行。是时必有无欲恚痴大师出世为除三毒。不空见。当知即是善说如来也。复次不空见若复说言世间众生。多悭吝时多嫉妒时。是时必有远离悭嫉好行布施大师出兴为破悭嫉。不空见。当知即是善说如来也。复次不空见。若复说言世间众生。无有惭愧羞耻之行。是时必有惭愧羞耻大师出世除无惭耻。不空见。当知即是善说如来也。复次不空见。若复说言世间众生。多行憍慢贡高之事。是时必有和敬调柔大师出世为除憍慢。不空见。当知即是善说如来也。复次不空见。若复说言世间众生。无有慈悲不能喜舍。多行嗔恚秽浊毒心。是时必有断除嗔毒具足四等导师出世教修慈悲大利益事。不空见。当知即是善说如来也。复次不空见。若复说言。世若多恶无善众生。其有能教令生善根。先有善根令其增广。如是利益大师出兴。不空见当知则是善说如来也。复次不空见。若复说言五浊恶世众生病增。世有大人能行利益。导以出法安乐众生。不空见。当知是言则谓我也。所以者何。吾今出于五浊恶世。宣扬妙法断除邪垢。能多利益诸众生故。尔时世尊。手摩不空见菩萨顶时。即以神力于一念间。令此大众咸见东方无量无边不可说阿僧祇现在一切诸佛国土。彼国土中诸佛世尊未灭度者。及彼众生一切境界皆悉现前。亦闻彼佛<a>说法</a>音声。亦见彼刹清净庄严种种具足。如是乃至南西北方四维上下十方所有诸佛<a>净土</a>。一切境界明了现前。若观掌中庵摩勒果</p>
<p style="text-align: left">
	　　又复世尊。以手摩彼不空见菩萨摩诃萨顶时。以佛神力及不空见本愿因缘。于一念间。即见十方无量无边阿僧祇不可数过去诸佛入<a>涅槃</a>者。乃至彼刹清净庄严了了分明若观手掌。又蒙佛力亦见当来诸佛世尊。清净刹土庄严具足</p>
<p style="text-align: left">
	　　尔时不空见菩萨摩诃萨。以本愿力承佛威神。尽见十方三世诸佛及彼佛刹清净庄严已。为重宣此义即从坐起。正持威仪偏袒右肩右膝着地。合掌向佛。以偈颂曰</p>
<p style="text-align: left">
	　　三千世界所有水若人欲量皆可知</p>
<p style="text-align: left">
	　　调御丈夫<a>天人</a>师戒行深远孰能测</p>
<p style="text-align: left">
	　　须弥高广最巍巍羸老病人口吹散</p>
<p style="text-align: left">
	　　世尊初入于<a>禅定</a>亿百千劫难可了</p>
<p style="text-align: left">
	　　<a>虚空</a>足量能尽边四方亦可步其际</p>
<p style="text-align: left">
	　　世尊大师等正觉智慧甚深无源底</p>
<p style="text-align: left">
	　　虚空平等无挂碍可为暴风所飘动</p>
<p style="text-align: left">
	　　如来本性无烦恼贪恚痴毒何所居</p>
<p style="text-align: left">
	　　日轮<a>圆满</a>处空中清净光明遍世界</p>
<p style="text-align: left">
	　　如是阿罗仙种姓于此天众而曜晖</p>
<p style="text-align: left">
	　　又如秋月合昴宿威光超世挺众星</p>
<p style="text-align: left">
	　　如是满月大法王炎赫独出天人上</p>
<p style="text-align: left">
	　　若优昙华甚希有时乃一遇不世出</p>
<p style="text-align: left">
	　　诸天中天调御师有时而现随意感</p>
<p style="text-align: left">
	　　世尊妙手摩我顶金色百福相庄严</p>
<p style="text-align: left">
	　　不可毁坏悉具足其为利益斯若是</p>
<p style="text-align: left">
	　　世尊<a>真言</a>及实语人中法王转正轮</p>
<p style="text-align: left">
	　　普遍十方世界中甚为利益悉<a>自在</a></p>
<p style="text-align: left">
	　　蒙世尊手摩顶时我见十方最上人</p>
<p style="text-align: left">
	　　如恒河中说沙数大威德仙众多彼</p>
<p style="text-align: left">
	　　大牟尼尊手加我即见诸佛如弥陀</p>
<p style="text-align: left">
	　　犹恒河中算沙数人中最胜众多彼</p>
<p style="text-align: left">
	　　如来慈手亲摩觉安乐世界我见知</p>
<p style="text-align: left">
	　　阿閦应供两足尊大悲光明作<a>饶益</a></p>
<p style="text-align: left">
	　　我蒙世尊神手触尽见世间灭度尊</p>
<p style="text-align: left">
	　　于一念顷如恒沙大慈降伏诸根者</p>
<p style="text-align: left">
	　　世尊以手摩我时亦睹<a>弥勒</a>昔诸愿</p>
<p style="text-align: left">
	　　如彼当来一切事了了明白无复疑</p>
<p style="text-align: left">
	　　过去诸佛我已见未来现在亦复然</p>
<p style="text-align: left">
	　　十方三世诸如来神通德力难称说</p>
<p style="text-align: left">
	　　世尊以手摩我时普见十方救世者</p>
<p style="text-align: left">
	　　并睹诸佛清净刹我因更发最上愿</p>
<p style="text-align: left">
	　　诸佛神通难思议戒定智慧亦如是</p>
<p style="text-align: left">
	　　诸余功德不可说唯愿如今常教示</p>
<p style="text-align: left">
	　　如来下手摩我时即见十方诸塔庙</p>
<p style="text-align: left">
	　　众宝金色如恒沙具足种种微妙供</p>
<p style="text-align: left">
	　　诸佛皆具大名称彼彼相好充十方</p>
<p style="text-align: left">
	　　百千乐音以供养我见彼刹悉如是</p>
<p style="text-align: left">
	　　彼刹复有诸佛塔金缕间错宝颇梨</p>
<p style="text-align: left">
	　　高大过于一由旬端正庄严皆若此</p>
<p style="text-align: left">
	　　复见大尊诸塔庙众宝杂厕甚精华</p>
<p style="text-align: left">
	　　亦有住于虚空中常以天华散其上</p>
<p style="text-align: left">
	　　我复见彼诸胜塔涌出高满十二旬</p>
<p style="text-align: left">
	　　彼诸佛所名灯然光明遍照十方刹</p>
<p style="text-align: left">
	　　世尊以手摩顶时我见妙塔不可说</p>
<p style="text-align: left">
	　　彼佛各有大名称其间皆悉如来力</p>
<p style="text-align: left">
	　　世尊手摩我顶时于是得见诸佛刹</p>
<p style="text-align: left">
	　　彼或烧身或受辱种种行类不可宣</p>
<p style="text-align: left">
	　　各于自刹修苦行无有昼夜如救然</p>
<p style="text-align: left">
	　　勇猛弘誓度众生皆为无上菩提故</p>
<p style="text-align: left">
	　　我又睹见十方刹有诸菩萨常辛勤</p>
<p style="text-align: left">
	　　自剜身肉然多灯彼为菩提光明故</p>
<p style="text-align: left">
	　　我又复见清净身于诸佛前常立住</p>
<p style="text-align: left">
	　　至彼世尊涅槃已为求菩提大德故</p>
<p style="text-align: left">
	　　我又复见为法人香油灌身然灯炬</p>
<p style="text-align: left">
	　　苦身精意遍十方终不系心财食类</p>
<p style="text-align: left">
	　　我又更见诸丈夫恒舍头目及身手</p>
<p style="text-align: left">
	　　妻子王位与国城志令群生获安乐</p>
<p style="text-align: left">
	　　如我所见无遗余不可口言而宣说</p>
<p style="text-align: left">
	　　我所知见最胜等蒙佛威灵故遍观</p>
<p style="text-align: left">
	　　世尊威神加持故令我见斯希有事</p>
<p style="text-align: left">
	　　吉祥第一天中天我今归依最无上</p>
<p style="text-align: left">
	　　菩萨念佛三昧分见无边佛广请问品第八</p>
<p style="text-align: left">
	　　尔时不空见菩萨摩诃萨白佛言。世尊。今此一切天人大众。既见世尊久处禅定。默无言说咸生渴仰。唯愿世尊俯就斯座。尔时世尊。闻不空见菩萨摩诃萨。为彼天人大众请已。端身<a>正念</a>默然许之</p>
<p style="text-align: left">
	　　尔时不空见菩萨既蒙默许。偏袒右臂右膝着地。合掌向佛复白佛言。世尊。我今欲问。若圣听者乃敢发言。佛告不空见。如来应供等正觉。随汝所问当为汝说。断汝所疑令尔心喜。然是天人梵魔<a>沙门</a><a>婆罗门</a>等皆当证知。时不空见菩萨摩诃萨承<a>佛教</a>已。即便白言。世尊。菩萨摩诃萨应当思惟何等三昧。应当亲近何等三昧。应当<a>修行</a>何等三昧。如是菩萨思惟亲近。及以修行此三昧已。现见何法而得安乐。云何当得如大海多闻受故云何当得如须弥山。菩提心安住不倾故。云何当得如大铁围山。一切外道邪论不能动故。云何当得如虚空一切法无碍故。云何当得如虚空。心无染着故。云何当得如日轮破除一切无明闇故。云何当得如月轮。白净法圆满故。云何当得如灯轮。作法光明故。云何当得如大炬。一切受阴灭故。云何当得如火聚。焚烧一切诸烦恼故。云何当得如河池泉源。一切众生随意受用故。云何当得如大船。一切众生度<a>彼岸</a>故。云何当得如桥梁。不没<a>生死</a>烦恼中故。云何当得降伏众敌。破坏魔军诸憍慢故。云何当得如波利质多罗树。为一切诸方所有众生。开七菩提华香风普熏故。云何当得如优昙钵华。希有难得故。云何当得如药王。等疗一切众生病苦故。云何当得如大医王。起大悲心愍痛众生故。云何当得如栴檀树。除众热恼作清凉故。云何当得如大云雨。等注法雨令满足故。云何当得如蜜器。能具足说一味法故。云何当得如师子吼。能与一切众生无怖畏故。云何当得如父母。等与一切众生安乐利益故。云何当得见真法。至<a>如法</a>性实际彼岸故。云何当得解释深趣。至实义彼岸故。云何当得巧说法辩。至能分别彼岸故。云何当得善巧说法。至具足方便彼岸故。云何当得分别了义。善知字句法故。云何当得正意正行。具知足故。云何当得统御大众。无所畏故。云何当得说如实义。入实际故。云何当得如大海。一切法同一味故。云何当得如大山。三昧安静无能动摇故。云何当得如门闑(亦云帝释幢也)。菩提心不可动转故。云何当得坚固力心志具故。云何当得具足威仪。不作虚谄故。云何当得端正身。为他<a>欢喜</a>说法故。云何当得最妙。最上色相故。云何当得尊贵。大姓家生故。云何当得大法王。福报功德故。云何当得具足。无量辩才故。云何当得不取着辩才故。云何当得不错辩才故。云何当得分别种种名字句辩才故。云何当得不思议辩才故。云何当得无边辩才故。云何当得<a>解脱</a>辩才故。云何当得同义(亦云成就也)辩才故。云何当得随他意义辩才故。云何当得渐亲近辩才故。云何当得所问能答辩才故。云何当得无问自说辩才故。云何当得不毁坏辩才故。云何当得无退转辩才故。云何当得甚深句字种种说辩才故。云何当得无量无边譬况辩才故。云何当得未证大菩提。已能具足<a>梵音</a>声故。云何当得第一微妙音声故。云何当得迦陵频伽音声故。云何当得师子王音声故。云何当得大龙王音声故。云何当得大牛王音声故。云何当得大钟鼓音声故。云何当得胜妙歌赞音声故。云何当得乐弦音声故。云何当得哀婉清美音声故。云何当得风云雷震音声故。云何当得甚深庄严辩才音声故。云何当得诸妙语言文字章句。真正庄严辩才音声故。云何当得甚深能大巧说音声故。云何当得种种譬喻辩才音声故。云何当得一切世间最胜供养音声故。云何当得共他论义辩才音声故。云何当得神通彼岸音声故云何当得不忘失法音声故。云何当得不缺少善法音声故。云何当得诸善根行具足他赞音声故。如是一切悉皆具足。尔时不空见菩萨摩诃萨。发如是等诸疑问已。为重宣此义。以偈问曰</p>
<p style="text-align: left">
	　　具足金色百福相能觉一法利无边</p>
<p style="text-align: left">
	　　最胜功德我今问何等三昧先应思</p>
<p style="text-align: left">
	　　如来妙智无等伦世间宁有加上者</p>
<p style="text-align: left">
	　　我今请尊修何定所获功德不思议</p>
<p style="text-align: left">
	　　天人大师上调御思惟是定何功德</p>
<p style="text-align: left">
	　　菩萨于此云何修而能安乐于一切</p>
<p style="text-align: left">
	　　云何自然多闻海云何守护决定心</p>
<p style="text-align: left">
	　　得住诸佛功德处云何如大铁围山</p>
<p style="text-align: left">
	　　是中都无恚恨心而能降伏诸外道</p>
<p style="text-align: left">
	　　云何无碍如虚空云何复得心自在</p>
<p style="text-align: left">
	　　云何如日复如月云何同炬亦如灯</p>
<p style="text-align: left">
	　　云何为众作光明云何复须观三昧</p>
<p style="text-align: left">
	　　云何解脱诸烦恼云何能度生死岸</p>
<p style="text-align: left">
	　　云何发心苦轮中独超<a>三界</a>无与等</p>
<p style="text-align: left">
	　　云何波利质多树大人相好妙庄严</p>
<p style="text-align: left">
	　　云何如彼优昙华勇健雄猛不出世</p>
<p style="text-align: left">
	　　云何施药不望报良医救苦调御师</p>
<p style="text-align: left">
	　　能除众生诸热病安住净戒得清凉</p>
<p style="text-align: left">
	　　云何当得如法宝无量功德度彼岸</p>
<p style="text-align: left">
	　　云何甚深微妙法犹蜜甜味妙无加</p>
<p style="text-align: left">
	　　云何得此师子音能令众生无怖畏</p>
<p style="text-align: left">
	　　云何等益如父母得彼深乐不思议</p>
<p style="text-align: left">
	　　云何能得妙辩才行于菩提大名称</p>
<p style="text-align: left">
	　　云何说彼最胜道云何而得无碍智</p>
<p style="text-align: left">
	　　云何于义能巧便云何妙知诸<a>法相</a></p>
<p style="text-align: left">
	　　云何分别名句身云何世法及出世</p>
<p style="text-align: left">
	　　云何正念与正行云何知足具思惟</p>
<p style="text-align: left">
	　　云何多闻如大海云何叹佛真实德</p>
<p style="text-align: left">
	　　云何说彼诸众生生死根本如实际</p>
<p style="text-align: left">
	　　云何诸法无差别犹如大海同一醎</p>
<p style="text-align: left">
	　　云何如山定无动不退转心如门闑</p>
<p style="text-align: left">
	　　云何一心无余业但求无上大菩提</p>
<p style="text-align: left">
	　　云何具足诸威仪身相端严见者喜</p>
<p style="text-align: left">
	　　云何常生大姓家亦受法王大福聚</p>
<p style="text-align: left">
	　　云何得彼无量辩所有言论世莫思</p>
<p style="text-align: left">
	　　云何字句义深微我今请问护世者</p>
<p style="text-align: left">
	　　云何无上难得胜亲近真辩无遗忘</p>
<p style="text-align: left">
	　　云何同义称根性若问不问斯相应</p>
<p style="text-align: left">
	　　云何未证具梵音其声清婉甚微妙</p>
<p style="text-align: left">
	　　迦陵频伽声可爱大智雄猛声远闻</p>
<p style="text-align: left">
	　　云何师子大龙音更得深重牛王吼</p>
<p style="text-align: left">
	　　云何世尊得弦乐具足种种诸器声</p>
<p style="text-align: left">
	　　云何获彼甜味音而常演说众欣乐</p>
<p style="text-align: left">
	　　云何功德音无毁其出如风若震雷</p>
<p style="text-align: left">
	　　云何多种譬喻音能宣甚深诸言说</p>
<p style="text-align: left">
	　　云何所出善语言云何诸法不忘失</p>
<p style="text-align: left">
	　　云何有中获<a>宿命</a>彼诸神通云何修</p>
<p style="text-align: left">
	　　云何修行无疲倦遍知一切诸善法</p>
<p style="text-align: left">
	　　如是诸法不思议自然轮转遍十方</p>
<p style="text-align: left">
	　　世尊我皆无复疑是故今问归依处</p>
<p style="text-align: left">
	　　尔时不空见菩萨摩诃萨。殷勤郑重如是问已。即以神力身升虚空。于虚空中自然化作天宝华盖。庄严微妙七宝所成。谓金银琉璃颇梨马瑙车[(王*巨)/木]真珠具如是等种种宝饰。彼宝盖中雨种种华而彼众华右绕三匝住佛顶上。即彼华中以偈叹曰</p>
<p style="text-align: left">
	　　归命丈夫大调御无上正觉两足尊</p>
<p style="text-align: left">
	　　一切世间天人辈宁有可以比类者</p>
<p style="text-align: left">
	　　长夜黑暗诸众生愚痴颠倒堕邪道</p>
<p style="text-align: left">
	　　极尊明智世间限能令还复平正路</p>
<p style="text-align: left">
	　　失于清白法种子众生烦恼内烧心</p>
<p style="text-align: left">
	　　胜尊犹如世父母能令安止白法处</p>
<p style="text-align: left">
	　　遗丧善法深利人后世方将可怖畏</p>
<p style="text-align: left">
	　　最尊成就大慈行为诸众生真导师</p>
<p style="text-align: left">
	　　一切众生无善利无有覆护无救者</p>
<p style="text-align: left">
	　　希有大悲教世师世尊真为作救护</p>
<p style="text-align: left">
	　　尔时华中说是偈已。彼华方至如来足上。须臾即飞遍往三千<a>大千世界</a>。遍诸佛前施散供养。彼宝盖中复出栴檀末团大如车轮至如来身忽然不现。而彼栴<a>檀香</a>气微妙。充满三千大千世界。所有众生得闻此香。皆悉受于上妙快乐。犹如菩萨入第四禅。尔时不空见菩萨摩诃萨。示现如是神通事已即白佛言。世尊。是诸菩萨摩诃萨等。云何当得如斯智慧。所谓大智慧。速疾智慧。机捷智慧。猛利智慧。无相智慧。巧入智慧。甚深智慧。广普智慧。<a>无畏</a>智慧。圆满智慧。云何复得不可算数不可称量诸妙善根。所谓心如金刚。善根穿彻一切法故。心如迦邻提衣。柔软善根能作业故。心如大海。善根摄诸戒聚故。心如平石。善根住持一切事业故。心如山王。善根发生一切善法故。心如大地。善根负持众生事业故。得心不随他行。善根远离非法教诲故。得心善修行。善根一切法安住故。得不坏信善根。于诸如来所行之处不疑惑故。住一世界自然遍见十方诸佛。亦闻彼佛宣说妙法。复见菩萨声闻大众。又睹佛刹清净庄严受用等事悉无疑故。乃至摄受决定善根。于一切时自利利他故。世尊。如我今者实为自利。复欲利益诸众生故。请问如来也。世尊。我今复为弘广众生净<a>信心</a>故。请问如来也。世尊。我今复为彼诸菩萨摩诃萨辈。具足圆满不思议善根故。请问如来也。世尊。我复为斯被大精进弘誓铠甲诸大菩萨摩诃萨故请问如来也。世尊。有诸菩萨摩诃萨辈。于生死中发大精进。为一切众生而亦不取众生之相。然是菩萨摩诃萨虽于生死烦恼中。长夜度脱一切众生。而实不住生死烦恼想。世尊。我为如是诸众生故。请问如来也。世尊。有诸菩萨摩诃萨等。行慈悲时于诸众生都无嗔恨。设诸众生诃责骂辱楚挞挝打种种苦迫。如是菩萨于众生所终无报答。乃至不起嫌心不失本愿。无异分别及余思惟一心修行大慈大悲。世尊。我为如是住于大乘诸菩萨故。请问如来也。世尊。有诸菩萨摩诃萨辈。为众生故欲舍己乐及诸乐具。欲受一切炽然大苦。发如斯念。我当云何令一切众生得最胜乐。令一切众生得大法明。世尊。彼诸菩萨如是念时凡所有物。若内若外。无不施者。无不益者。无不饶者。世尊。我为如斯诸菩萨故。请问如来也。世尊有诸菩萨摩诃萨辈。被着如是精进铠时。发如斯念。我今当应为一一众生。于恒河沙劫住大<a>地狱</a>受诸苦恼。犹入出息不以为苦。亦不退没菩提之心。世尊。我复为是诸菩萨故。请问如来也。世尊。有诸菩萨摩诃萨辈。被着如是精进铠已。发如斯念。我今当为一切众生。执诸事业厮役服勤。种种承事不以为苦。于是或为奴婢。或为仆隶。或为傧从。或为<a>弟子</a>。我应如是乃至为作种种眷属成熟众生。世尊。我复为是诸菩萨故请问如来也。世尊有诸菩萨摩诃萨辈。为一切众生故。发大勇猛修诸苦行。舍身手足头目髓脑。或时节节支解其形。析骨消髓不以为苦。无有休懈。方更炽然于阿耨多罗三藐三菩提事。世尊。我为如斯诸菩萨故。请世尊耳。尔时不空见菩萨摩诃萨。如是问已。为重宣此义。以偈颂曰</p>
<p style="text-align: left">
	　　我问天师诸胜智大智彼等云何成</p>
<p style="text-align: left">
	　　云何速智及捷疾利智聪明能通达</p>
<p style="text-align: left">
	　　何因得彼甚深智尽无边智为我宣</p>
<p style="text-align: left">
	　　弘广普遍一切智是为最胜求菩提</p>
<p style="text-align: left">
	　　云何当得无怖畏具足善巧为我说</p>
<p style="text-align: left">
	　　云何而得金刚心一切法中无疑惑</p>
<p style="text-align: left">
	　　云何得是柔软心戒行清明净如海</p>
<p style="text-align: left">
	　　云何如山不动转菩提决定愿庄严</p>
<p style="text-align: left">
	　　云何行行不随他于义明了得安住</p>
<p style="text-align: left">
	　　云何而得不坏信诸佛所作无复疑</p>
<p style="text-align: left">
	　　云何得彼生念智住于一界现十方</p>
<p style="text-align: left">
	　　遍睹诸佛及闻法并大集众亦明了</p>
<p style="text-align: left">
	　　其身不离于一刹而能供养十方尊</p>
<p style="text-align: left">
	　　妙华众香及涂香诸余众具难可说</p>
<p style="text-align: left">
	　　心住此刹无他缘身现十方无量土</p>
<p style="text-align: left">
	　　亲承奉事彼诸佛悉由神通力无边</p>
<p style="text-align: left">
	　　无请我今为行慈住于惭愧修<a>行者</a></p>
<p style="text-align: left">
	　　不自利己常益他为斯我请大名称</p>
<p style="text-align: left">
	　　诸有发心求佛智善根成熟不思议</p>
<p style="text-align: left">
	　　如是三昧云何修我故为彼问无著</p>
<p style="text-align: left">
	　　被此忍铠为众生我要当拔诸重苦</p>
<p style="text-align: left">
	　　彼等已离众生想为斯故问正觉真</p>
<p style="text-align: left">
	　　彼辈<a>常住</a>平等心观察众生无异想</p>
<p style="text-align: left">
	　　常能成就慈悲者我为彼故问如来</p>
<p style="text-align: left">
	　　是中应行何等法速得如是不思议</p>
<p style="text-align: left">
	　　所得功德无有边我为彼故请调御</p>
<p style="text-align: left">
	　　被弘誓铠勇猛人为一众生恒沙劫</p>
<p style="text-align: left">
	　　大地狱中受焰苦善哉安乐诸众生</p>
<p style="text-align: left">
	　　彼等无睡亦无疲内外诸物无不施</p>
<p style="text-align: left">
	　　如是摄受众生者我今为彼同普观</p>
<p style="text-align: left">
	　　呵责毁辱及捶骂身受煎迫众事苦</p>
<p style="text-align: left">
	　　为他奴婢及仆隶皆由斯辈请世尊</p>
<p style="text-align: left">
	　　无量百千数亿头有来求索皆能舍</p>
<p style="text-align: left">
	　　当舍头时极欢喜为求无上妙菩提</p>
<p style="text-align: left">
	　　为诸众生而更舍手足及以身余肢</p>
<p style="text-align: left">
	　　救解失道众生类除拨生死还正路</p>
<p style="text-align: left">
	　　又施妻妾及男女七宝珠玉及金银</p>
<p style="text-align: left">
	　　亦舍上妙众器具我为彼故问如来</p>
<p style="text-align: left">
	　　舍身命财无厌倦长夜听说不疲劳</p>
<p style="text-align: left">
	　　心常寂灭行头陀我以彼故问正觉</p>
<p style="text-align: left">
	　　真实妙语恒系心粗鄙恶言闻即离</p>
<p style="text-align: left">
	　　而于他所无嫌恨我缘彼故咨自在</p>
<p style="text-align: left">
	　　常以慈心观众生其犹父母爱一子</p>
<p style="text-align: left">
	　　而于怨亲行平等故我为彼请人王</p>
<p style="text-align: left">
	　　现有如斯诸功德然我今日以宣陈</p>
<p style="text-align: left">
	　　其或未具诸众等我亦为是咨问佛</p>
<p style="text-align: left">
	　　世尊我今有善根初发问时便克获</p>
<p style="text-align: left">
	　　藉此菩萨诸功德速证寂静三昧王</p>
				</div></div><hr><script charset='utf-8' src='../../js/footer.js'></script></body></html>