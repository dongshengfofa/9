<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大方等大集经菩萨念佛三昧分 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大方等大集经菩萨念佛三昧分 第一卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大方等大集经<a>菩萨</a><a>念佛</a>三昧分 第一卷</strong></p>
<p style="text-align: left">
	　　隋<a>天竺</a><a>三藏</a>达磨笈多译</p>
<p style="text-align: left">
	　　序品第一</p>
<p style="text-align: left">
	　　尔时婆伽婆。在王舍城耆阇崛山中。与大<a>比丘</a>众千二百五十人俱。一切皆是大阿<a>罗汉</a>。诸漏已尽无复烦恼。心善<a>解脱</a>慧善解脱。调伏一切犹如大龙。舍离重担不受后有。所作已办获真己利。住平等智入解脱门。<a>自在</a>得度众苦<a>彼岸</a>。惟除尊者阿难一人</p>
<p style="text-align: left">
	　　复有无量诸菩萨摩诃萨众。皆从十方世界来者。各与一切菩萨。摩诃萨众俱</p>
<p style="text-align: left">
	　　复有无量净居诸天子。其名曰难陀天子。须难陀天子。栴檀那天子。须摩那天子。自在天子。大自在天子。难胜天子。善威光天子。如是等诸天子众。过夜半已放大光明。直照于此耆阇崛山已。咸诣佛所顶礼尊足。即以天多摩罗跋香。天沉水香。天多伽罗香。天末栴<a>檀香</a>。及牛头栴檀香。如是等种种诸香。殷勤再三散于佛上已。复以天散华及天鸡婆罗华。摩诃鸡婆罗华。曼陀罗华。摩诃曼陀罗华。曼殊沙华。摩诃曼殊沙华。阿地目多华。以如是等种种众华。亦殷勤再三散于佛上已。而复渐进。前诣佛所右绕三匝。一心恭敬合十指掌。稽首<a>礼佛</a>退住一面</p>
<p style="text-align: left">
	　　尔时诸天子众各如是念。今此菩萨念一切佛三昧法门。过去诸如来应供等正觉。已曾于彼<a>天人</a>大众中。宣扬分别利益一切诸众生故。今我<a>世尊</a>。岂不为斯天人．大众．梵．魔．<a>沙门</a>．<a>婆罗门</a>．诸龙．夜叉．乾闼婆．阿修罗．迦楼罗．紧那罗．摩睺罗伽．人非人等．敷演宣说如是妙典。为欲利益一切<a>世间</a>天人大众故。亦令未来世一切众生咸蒙利益故</p>
<p style="text-align: left">
	　　尔时难陀天子。须难陀天子。栴檀那天子。须摩那天子。自在天子。大自在天子。难胜天子。善威光天子。如是一切诸天子众。作是思惟已。即白佛言。世尊婆伽婆。今此菩萨念一切佛三昧法门过去诸如来应供等正觉。已曾为诸天人．大众．梵．魔．沙门．婆罗门．诸龙．夜叉．乾闼婆乃至一切人非人等。敷扬演说如是经典。利益世间诸众生故。惟愿世尊大慈哀愍。今亦为此天人．大众．梵．魔．沙门．婆罗门及彼一切人非人等。演说如是方等法门。令诸世间多获利益安隐快乐故</p>
<p style="text-align: left">
	　　尔时世尊大悲熏心。为欲利益一切世间诸众生故。默然受是诸天子请。时诸天子见佛默然。知圣哀许。顶礼佛足围绕三匝。即于耆阇崛山忽然不见还于天宫</p>
<p style="text-align: left">
	　　尔时世尊。过夜后分将明旦时。便作大师子王警欬之声而复微笑。时佛如来应供等正觉。忍发如是殊异声已。须臾之间是耆阇崛山。精舍所有诸比丘众。承佛威神一切皆悉集于如来应供等正觉所</p>
<p style="text-align: left">
	　　尔时复有众多异阿兰若处诸比丘等。具大<a>神通</a>有大威德。亦皆承佛威神俱从阿兰若处来。入耆阇崛山集如来所</p>
<p style="text-align: left">
	　　尔时王舍大城。一切诸<a>比丘尼</a>亦皆承佛威神。入耆阇崛山集如来所</p>
<p style="text-align: left">
	　　尔时摩伽陀国主。韦提希子阿阇世王。与无量百千眷属前后围绕。入耆阇崛山集如来所</p>
<p style="text-align: left">
	　　尔时复有诸夜叉大将。其名曰阿吒婆迦旷野居夜叉大将。伽陀婆迦驴形夜叉大将。金毗罗摩竭鱼夜叉大将。须脂路摩针毛夜叉大将。摩罗陀梨持华鬘夜叉大将。如是等诸夜叉为首。并余诸夜叉辈。有大威神具大势力。各与无量百千眷属前后围绕。入耆阇崛山集于佛所</p>
<p style="text-align: left">
	　　尔时复有诸阿修罗王。其名曰大叫罗睺阿修罗王。种种可畏毗摩质多阿修罗王。须婆睺善臂阿修罗王。波诃罗舒展陀阿修罗王。有大威神具大势力。闻佛警声。心生惊悚身毛皆竖。各与无量百千眷属前后围绕。来入耆阇崛山集于佛所</p>
<p style="text-align: left">
	　　尔时复有此三千<a>大千世界</a>所有诸大龙王。及其眷属彼各闻佛警欬声时。心生惊悚身毛皆竖。承佛威神来入耆阇崛山集于佛所</p>
<p style="text-align: left">
	　　尔时舍婆提大城给孤独长者。亦与无量百千眷属前后围绕。自舍婆提诣王舍城。入耆阇崛山集于佛所。为欲恭敬供养如来听闻<a>正法</a>故</p>
<p style="text-align: left">
	　　尔时毗舍离大城。亦有无量诸梨车子。皆生大净婆罗门家。其名曰善思梨车子。伏怨少壮梨车子。功德生梨车子。无边手梨车子。举手梨车子。然手长者子。如是等而为上首。皆已久住无上大乘。各与无量百千眷属前后围绕。自毗舍离诣王舍城。入耆阇崛山集于佛所</p>
<p style="text-align: left">
	　　尔时瞻波大城。复有无量诸长者子。已于过去供养无量无边诸佛。种诸善根具大威德有大势力。其名曰善住长者子。利益长者子。无边精进婆罗门子。如是等而为上首。及余无量长者<a>居士</a>。各与无量百千眷属前后围绕自瞻波城诣王舍城。入耆阇崛山集于佛所。为欲恭敬供养如来听闻正法故</p>
<p style="text-align: left">
	　　尔时波罗奈城。有无量种异类人众。已于过去供养无量百千诸佛。植诸善根皆已纯熟。自波罗奈诣王舍城。入耆阇崛山集于佛所。为欲恭敬供养如来听闻正法故</p>
<p style="text-align: left">
	　　尔时拘尸那城。复有无量诸力士末罗子。亦曾供养无量百千诸佛世尊。以久熏修诸善根故。有大威德具足势力。亦与无量眷属围绕。自拘尸那诣王舍城。入耆阇崛山集于佛所。亦为恭敬供养如来听闻正法故</p>
<p style="text-align: left">
	　　尔时东方过无量恒河沙诸世界中。一切大梵天王并余天众。有大威德具大神通。闻佛世尊大师子王謦欬声时。咸大惊愕举身毛竖。承佛威神各与无量千万天众眷属围绕。皆自本处发来诣此<a>娑婆世界</a>王舍大城。入耆阇崛山集于佛所。如是南西北方四维上下。皆有如是无量恒河沙世界。所有一切大梵天王及余天众。有大威德及大神通。闻佛世尊大师子王謦欬声时。亦咸惊悚举身毛竖。承佛威神各与无量千万天众眷属围绕。皆自本处发来诣此娑婆世界王舍大城耆阇崛山集于佛所</p>
<p style="text-align: left">
	　　尔时耆阇崛山。其地弘博纵广正等。如此三千大千世界。大众充满无有空处如杖头许。然彼大众皆有无量大威德力及大神通。一切天人诸龙夜叉乾闼婆阿修罗迦楼罗紧那罗摩睺罗伽人非人辈皆悉充满</p>
<p style="text-align: left">
	　　尔时世尊知诸世间天人大众一切集已。复发如是大师子王謦欬之声。发大声已自精舍出。至一方所而复微笑。时诸世间天人大众睹是事已。各舍己服及诸华鬘。以种种香而散佛上。供养恭敬至心瞻仰</p>
<p style="text-align: left">
	　　尔时大众中有尊者<a>舍利弗</a>。尊者目犍连。尊者大迦叶。尊者<a>须菩提</a>。尊者富楼那弥多罗尼子。尊者罗睺罗。尊者大劫宾那。尊者大迦旃延。尊者阿泥楼陀。尊者护世。尊者守笼那。尊者难陀。尊者阿难等。而为上首。及余一切诸大声闻。皆是大德具大神通。一切皆来集斯会坐</p>
<p style="text-align: left">
	　　尔时大众中复有尊者。<a>弥勒</a>菩萨摩诃萨。越<a>三界</a>菩萨摩诃萨。踊大步菩萨摩诃萨。初发心即转法轮菩萨摩诃萨。善思菩萨摩诃萨。大音声菩萨摩诃萨。善行步菩萨摩诃萨。超三世菩萨摩诃萨。持世菩萨摩诃萨。文殊师利菩萨摩诃萨。不<a>空见</a>菩萨摩诃萨等而为上首。及余无量无数菩萨摩诃萨皆于过去无量诸如来所。种诸善根众行熏修功德成满。久已得住阿耨多罗三藐三菩提</p>
<p style="text-align: left">
	　　尔时尊者不空见菩萨摩诃萨见佛世尊复微笑已从座而起整容理服。偏袒右肩右膝着地。合掌向佛。而说偈曰</p>
<p style="text-align: left">
	　　最胜无上两足尊<a>无缘</a>不应现微笑</p>
<p style="text-align: left">
	　　一切世间无等侣惟愿为我演笑因</p>
<p style="text-align: left">
	　　常施贫穷诸所须亦说大乘最妙宝</p>
<p style="text-align: left">
	　　能与生盲决胎膜今事微笑何因缘</p>
<p style="text-align: left">
	　　世尊三界尚无比何况世间得论胜</p>
<p style="text-align: left">
	　　能作世间大导师今应显笑有何缘</p>
<p style="text-align: left">
	　　尔时世尊。即告不空见菩萨摩诃萨言。不空见。汝今见斯胜地方所左右边动众相庄严可爱乐不。不空见言。如是世尊。如是婆伽婆。佛复告言。不空见。汝应当知此地方所。往古诸如来应供等正觉。已曾受用<a>教化</a>游居。尔时不空见菩萨闻<a>佛教</a>已。速疾而行趣彼方处。至彼方已。便入三昧。住三昧时。自然成就上妙宝座。种种庄严皆悉具足。严饰座已。还诣佛所。头面礼足而白佛言。世尊。今此方处庄严若是。惟愿世尊。亦当及时处斯胜地。尔时世尊便往方所。至方所已<a>如法</a>升座。于是如来应供等正觉升此座时。如此三千大千世界一切大地六种震动。所谓。动遍动等遍动。震遍震等遍震。涌遍涌等遍涌。吼遍吼等遍吼。起遍起等遍起。觉遍觉等遍觉。东涌西没。西涌东没。南涌北没。北涌南没。中涌边没。边涌中没。时此大地如是动已。佛神力故遍此世界有大光明。令诸众生等受快乐。下至阿鼻大<a>地狱</a>中。所有众生蒙光触身。诸苦消灭等受快乐。如是一切诸地狱中受苦众生。及以诸畜生辈更相残害。阎罗王界诸饿鬼等。遇斯光已所有苦具皆悉消除。饥渴充满无有众生不受乐者。当尔之时一切众生。悉舍恶念皆起慈心。递相爱乐各怀悲愍。犹如亲属相视欢欣和合同座。于是赞曰</p>
<p style="text-align: left">
	　　世尊处斯座能放大光明</p>
<p style="text-align: left">
	　　大地六反动令众生<a>欢喜</a></p>
<p style="text-align: left">
	　　如来处斯座法王放光明</p>
<p style="text-align: left">
	　　当知如是时众生等受乐</p>
<p style="text-align: left">
	　　正觉处斯座大智归依处</p>
<p style="text-align: left">
	　　放光利世间遍照此佛刹</p>
<p style="text-align: left">
	　　奇哉是大乘最胜乘无上</p>
<p style="text-align: left">
	　　如来处斯座利益难思议</p>
<p style="text-align: left">
	　　奇哉是大乘最胜乘无上</p>
<p style="text-align: left">
	　　沙门婆罗门于此莫能测</p>
<p style="text-align: left">
	　　尔时世尊出广长舌。遍覆于此三千大千世界已。告诸菩萨摩诃萨及诸大声闻众言。诸善男子。汝等当知昨中夜后。歘有净居诸天。难陀天子。须难陀天子。栴檀天子。须摩那天子。难胜天子。乃至须多波天子等。与无量诸天子。有大威德具大神通。放盛光明直照耆阇崛山。来至我所。即以种种天上妙香。所谓天末栴檀。乃至天多摩罗跋香等散于我上。复以种种天华。所谓优钵罗华。乃至大曼殊沙华等。供养于我右绕三周。顶礼我足退住一面。彼退住已。更于我所增敬上心。合十指掌默然而住。住已即作如是思惟。今此一切菩萨<a>念佛法门</a>。过去诸如来应供等正觉。已曾为彼天人大众宣扬解释。惟欲安乐彼诸众生。今我世尊亦当为此天人大众。如是演说念<a>佛法</a>门。安乐利益诸众生故。彼诸天子如是念已。即便请我说此法门。时我默然许为其说。诸天知已于是不现。尔时世尊。即说颂曰</p>
<p style="text-align: left">
	　　比丘知昨中夜后净居天王摩醯罗</p>
<p style="text-align: left">
	　　将诸天众及眷属难陀及以须难陀</p>
<p style="text-align: left">
	　　须摩那天栴檀等乃至难胜须多波</p>
<p style="text-align: left">
	　　普放世间胜光明直照此土耆阇崛</p>
<p style="text-align: left">
	　　彼天既来至我所以天华香而供养</p>
<p style="text-align: left">
	　　然始右绕我三周顶礼恭敬一面住</p>
<p style="text-align: left">
	　　彼诸天子默生念今此念佛修多罗</p>
<p style="text-align: left">
	　　过去最胜曾广宣怜愍世间众生故</p>
<p style="text-align: left">
	　　今我释尊十力具宁不演说斯法门</p>
<p style="text-align: left">
	　　利益世间诸群生安隐一切天人故</p>
<p style="text-align: left">
	　　诸天念已便发请时我默然遂许之</p>
<p style="text-align: left">
	　　我故欲于耆阇山如先诸佛所演说</p>
<p style="text-align: left">
	　　天知我已许之故生大欢乐尊敬心</p>
<p style="text-align: left">
	　　一切咸复恭敬礼右绕三周然后去</p>
<p style="text-align: left">
	　　比丘汝辈当善听我闻过去诸佛说</p>
<p style="text-align: left">
	　　莫于是处生惊疑诸如来智难可测</p>
<p style="text-align: left">
	　　往昔诸佛所行道我先知尽无复疑</p>
<p style="text-align: left">
	　　现在一切人中尊所得菩提我已证</p>
<p style="text-align: left">
	　　当来大悲愍世者自然法身我觉知</p>
<p style="text-align: left">
	　　我今具足无碍智如是大智难称量</p>
<p style="text-align: left">
	　　超出世间无与等一切众生莫能测</p>
<p style="text-align: left">
	　　菩萨念佛三昧分不空见本事品第二之一</p>
<p style="text-align: left">
	　　尔时世尊告尊者<a>舍利</a>弗。尊者大目揵连。尊者大迦叶。尊者须菩提。尊者富楼那弥多罗尼子。如是等具足神通有大威德诸大<a>弟子</a>言。汝诸比丘。如汝所知依汝境界。当于我前各师子吼。何以故。若汝说者令此一切天人大众诸声闻人咸得信解故</p>
<p style="text-align: left">
	　　尔时世尊。复告弥勒菩萨摩诃萨。文殊师利菩萨摩诃萨。越三界菩萨摩诃萨。超不思议菩萨摩诃萨。善行步菩萨摩诃萨。初发心即转法轮菩萨摩诃萨。善思惟菩萨摩诃萨。大音声菩萨摩诃萨。持世菩萨摩诃萨。不空见菩萨摩诃萨等言。不空见。汝今应当大师子吼。决定请说诸佛世尊所得功德真实相貌。汝若请者则能利益一切世间诸众生辈。是故我今躬自劝汝。时彼不空见菩萨闻圣教已。即于佛前。以偈赞曰</p>
<p style="text-align: left">
	　　世尊百福金色身慈悲妙觉第一义</p>
<p style="text-align: left">
	　　功德智慧斯无减忽令我请何因缘</p>
<p style="text-align: left">
	　　无有等类人中尊世间胜智靡超者</p>
<p style="text-align: left">
	　　法王功德已究竟何缘今日劝我请</p>
<p style="text-align: left">
	　　佛灭清净禅第一智慧深妙解脱真</p>
<p style="text-align: left">
	　　解脱知见先<a>圆满</a>何故今日劝咨问</p>
<p style="text-align: left">
	　　法王威仪咸具足一切世间最尊雄</p>
<p style="text-align: left">
	　　既能自利亦利他大师何因劝我请</p>
<p style="text-align: left">
	　　世尊慈悲久淳至旷劫常行无怨亲</p>
<p style="text-align: left">
	　　无障碍辩难称量何因世尊令我请</p>
<p style="text-align: left">
	　　能施一切贫乏财亦开世间生盲眼</p>
<p style="text-align: left">
	　　胜尊能令怖者安何缘世尊劝我请</p>
<p style="text-align: left">
	　　佛身滓秽不能污衣服本来离尘垢</p>
<p style="text-align: left">
	　　生处王中圣王家何因今者方劝请</p>
<p style="text-align: left">
	　　圣衣离身四指间终无近体而能住</p>
<p style="text-align: left">
	　　旋岚巨风吹不动圣尊何事而劝请</p>
<p style="text-align: left">
	　　世尊寻常行路时所至窊凸自平满</p>
<p style="text-align: left">
	　　或经高阜即坦然何因今日令我请</p>
<p style="text-align: left">
	　　世尊身相悉圆满行步支节无动摇</p>
<p style="text-align: left">
	　　由得不坏难思议不应今日令我请</p>
<p style="text-align: left">
	　　我观世尊回顾时大地便随六反动</p>
<p style="text-align: left">
	　　无有神足若如来如是自在人中最</p>
<p style="text-align: left">
	　　世尊光明所照触能令狂者不失心</p>
<p style="text-align: left">
	　　但能暂睹如来光或时失念旋即复</p>
<p style="text-align: left">
	　　世尊行时足动尘众生遇者七日乐</p>
<p style="text-align: left">
	　　乃至寿终随意生故我归命与乐者</p>
<p style="text-align: left">
	　　若人遭病受大苦众痛酸迫不能堪</p>
<p style="text-align: left">
	　　暂蒙世尊以手摩即得安隐不可说</p>
<p style="text-align: left">
	　　世尊法身具斯力皆因旷劫长时修</p>
<p style="text-align: left">
	　　是处终无有疑惑导师不应劝我请</p>
<p style="text-align: left">
	　　人中独尊种种能调伏大仙度一切</p>
<p style="text-align: left">
	　　我今还白天人师是故不应劝我请</p>
<p style="text-align: left">
	　　尔时世尊。复告不空见菩萨言。善哉善哉汝不空见。快说是事善思念之吾当解说。不空见言。如是世尊。惟愿广释我今谛受。佛告不空见。我念过去无量无边阿僧祇劫。时彼有王名无边精进。有大神通具足威德正法治化。所居大城名曰善住。其城宽旷东西具满十二由旬。南北惟有七由旬半。城有七重。其城重别皆以七宝。所谓金银琉璃颇梨马瑙车[(王*巨)/木]真珠珊瑚。尽用如是众宝间错。复次不空见。当知彼城。城有四面面别三门。门各皆有二阙相对。楼阁高广庄严殊丽。具足咸以妙宝合成。当其门中竖帝释胜幢以为门限。乃至所有楣枨枢阖。一切皆是众宝厕窴。复次不空见。彼城诸门。咸有金银二种络网。罗覆其上。复于网上种种严饰。金网银铃银网金铃。清风吹动出微妙音。具足和雅犹如天乐。复次不空见。彼城七重。于七重内具足宝阶。斯有栏槛镂绮分明。七宝所成杂色可爱。于金栏处垂白银茸。于银栏所悬真珠茸。于珠栏处悬琉璃茸。乃至种种诸彩交错。众宝间悬互相映发。复次不空见。彼城七重周匝皆有宝堑围绕。所谓金银琉璃颇梨马瑙。诸种庄严皆用宝成其堑。各有七宝阶陛杂色分炳微妙可观。复次不空见。彼精进王。诸堑水中妙华盈满。所谓优昙钵花。钵头摩花。拘物头花。分陀利花。如是众花。光明可爱。鲜洁柔软芳烈远闻。众生受用无遮护者。复次不空见。彼精进王。其堑岸上植种种华。所谓尼文迦多华。钵帝剑华。阿地目多迦华。瞻波迦华。婆梨师迦华。拘毗罗陀华。达奴迦利迦华。如是诸华香鲜可爱。犹如天华。民人取用亦无遮护。复次不空见。彼城各有七重行列。多罗宝树周匝围绕。鲜明可爱七宝合成。其黄金树白银为叶及以华果。白银树者真珠为叶及以华果。真珠树者琉璃为叶及以华果。琉璃树者颇梨为叶及以华果。颇梨树者马瑙为叶及以华果。马瑙树者车[(王*巨)/木]为叶及以华果。车[(王*巨)/木]树者赤真珠为叶及以华果。赤真珠树者珊瑚为叶及以华果。珊瑚树者真金为叶及以华果。复次不空见。诸多罗树光茂可观。微风触动出妙音声。若得闻者欢喜受乐。如人作乐能生种种微妙音声。若有得闻无不受乐。彼多罗树风来触时出微妙音。令人乐闻亦复如是。复次不空见。彼王城中常有如是种种诸声未曾断绝。所谓象声。马声车声。步声鼓声。贝声箜篌声。琴瑟琵琶筝笛笳箫。如是一切种种音声未曾暂息。王恒宣令国内民人。谁有所须饮食衣服象马车乘。随意所须皆悉给与。复次不空见。彼王城外多罗树林。行人游处在下休息。若饮若食或卧或坐。闻此宝树诸微妙音莫不皆受五欲妙乐。复次不空见。彼精进王。于大城内近远皆如一射箭所。置一华池四岸及底皆四宝成。四面阶道七宝庄饰。所谓黄金阶道白银庄饰。白银阶道琉璃庄饰。琉璃阶道颇梨庄饰。颇梨阶道马瑙庄饰。马瑙阶道珊瑚庄饰。珊瑚阶道虎珀庄饰。众宝杂厕见者欢喜。复次不空见。彼池复有诸种妙华。所谓优钵罗华。钵头摩华。拘物头华。分陀利华。如是众华香气芬馥。众生闻者无不爱乐。于池岸上复植诸华。所谓伊尼摩迦乃至达[少/兔]迦利华。众华可爱犹如天华。彼华池门常开不闭。人民往来无遮禁者。复次不空见。彼精进王。于大城内置游观园。于诸园中复有种种七宝树林常有华果。王与夫人后宫侍御。同共游处欢欣取乐。门亦不限任彼人民游观嬉戏等受快乐。复次不空见。又于彼园内面各一箭所别置花池。亦以金等四宝所成。复用七宝严饰阶陛。众色光丽见者乐观。彼池水内种种诸华。所谓优钵罗华。乃至分陀利。是等众华芳鲜可爱。池岸复有多种林树及诸华果。所谓婆尼斫迦华。陀摩那伽。乃至达[少/兔]迦利华。是等华果香鲜可爱。人民取用无遮禁者。复次不空见。彼精进王。禀性仁爱慈念众生如母爱子。亦常深心敬事沙门婆罗门刹利长者。如子事父。复次不空见。彼王形量魁伟挺异常人。身体圆满众相具足。面目端正颜色光荣。威德弘普天人爱敬。复次不空见。彼王宿植德本生刹利家。种姓尊高世无胜者。所生父母七世清净。妻子眷属福庆会同。无有一人行过非者。复次不空见。彼王以福业故。天下丰饶凡是百味恒满仓厨。缯锦诸珍盈溢府库</p>
				</div></div><hr><script charset='utf-8' src='../../js/footer.js'></script></body></html>