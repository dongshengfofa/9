<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说海意菩萨所问净印法门经 第十八卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说海意菩萨所问净印法门经 第十八卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说海意<a>菩萨</a>所问净印法门经 第十八卷</strong></p>
<p style="text-align: left">
	　　西天译经<a>三藏</a>朝散大夫试鸿胪卿传梵大师赐紫<a>沙门</a>臣法护等奉诏译</p>
<p style="text-align: left">
	　　◎复次海意。我今为汝宣说呼召<a>帝释天</a>主秘密章句。而此章句。速能呼召帝释天主。来护<a>正法</a>。尔时<a>世尊</a>。即说陀罗尼曰</p>
<p style="text-align: left">
	　　怛[宁*也](切身)佗(引一句)惹曳(引二)惹野嚩底(三)阿胝(引四)摩酤哩(引五)悉驮末底(六)戌毗(引)扇底葛哩(引七)那祢(引)儞&nbsp;(引八)难(引)帝(引九)难(引)多末底(十)怛哩葛(二合)哩(引十一)叉曳(引十二)叉野目契(引十三)阿嚩吒儞(十四)尾嚩吒儞(十五)波哩嚩吒儞(十六)波哩砌(引)祢(引十七)悉蜜哩(三合)底(十八)悉蜜哩(三合)底散提(十九)阿(引)誐蹉憍(引)尸迦儞哩[口*尔](二合)多(引二十)阿苏啰(引)惹炀底祢(引)嚩(引二十一)三摩踰(引)帝(引)阿(引)半努(引二十二)达哩摩(二合)怛哩[口*尔](二合)睹(引)啰摩(引)呬(二十三)莎悉爹(二合)野曩部(引)多(引)喃(引)摩(引)啰叉(引)达哩摩(二合)左(引)哩[赤*皮](引二十四)</p>
<p style="text-align: left">
	　　海意。如是秘密章句。而能呼召帝释天主。有此正法之处。来为作护。及能摄护其<a>说法</a>师。而彼法师。应当以此秘密章句。作持诵已。洁净身心。依法沐浴。着新净衣。处师子座。向于东方散掷妙花。祈求诸佛。愿赐摄受。于诸众生起大悲念。虔想帝释天主哀愍。故来为我安布听法之众。令其严肃。复令此陀罗尼文句和合。如是等事现前所作。若彼法师。内心清净戒行洁白。即能令其帝释天主来为摄受。安布众会。和合文句。善作加护。尔时帝释天主现在此会。即从座起前白佛言。如世尊敕。于后末世。若有法师而能受持此正法者。我当往彼。为其安布众会。和合文句。而作加护又此正法所在之处。为其摄受。令法久住。世尊。又此正法于后末世。我当为彼三十三天诸天子众。常广宣说。何以故。今此正法。即是过去未来现在诸佛世尊菩提之法。佛所赞故。又复我于过去未来现在诸佛世尊菩提之法。起尊重已。是故我当说此正法。尔时世尊。赞帝释天主言。善哉善哉。憍尸迦。汝能作师子吼。发如是言。于后末世护持正法。如汝所言应如是行。又憍尸迦。以此正法摄受力故。能令诸天随所愿求常得最胜。阿修罗众威光退失</p>
<p style="text-align: left">
	　　复次海意。我今为汝宣说摄伏诸魔天众秘密章句。而此章句。速能摄伏诸魔天众。来护正法。尔时世尊。即说陀罗尼曰</p>
<p style="text-align: left">
	　　怛[宁*也](切身)佗(引一句)设弥(引二)设摩嚩底(三)设弥多设讫啰(二合四)盎酤哩(引五)[牟*含]酤哩(引六)摩(引)啰[口*尔]帝(引七)葛啰(引)腻(引八)枳(引)踰(引)哩(九)帝(引)野啭底(十)乌路(引)野儞(十一)尾设姹(十二)儞哩摩(二合)梨(引十三)摩罗(引)钵那曳(引十四)枯枯哩(引十五)珂誐(十六)誐啰(二合)细(引十七)誐啰(二合)萨泥(引十八)乌目契(引十九)钵啰(引)目契(引二十)阿(引)目契(引二十一)设弥多(引)儞萨哩嚩(二合)誐啰(二合)贺满驮那儞&nbsp;(二十二)儞屹哩(二合)系(引)多萨哩嚩(二合)波啰钵啰(二合)嚩&nbsp;(引)祢那(二十三)尾目讫多(二合引)摩(引)啰播(引)舍(引二十四)塞陀(二合引)必多(引)没驮母捺啰(二合引二十五)阿耨捺伽(二合引)致多(引)萨哩嚩(二合)摩(引)赖(二十六)苏左哩多钵哩戍[亭*夜](切身引二十七)尾誐蹉睹萨哩啭(二合)摩(引)啰葛哩摩(二合引)尼(二十八)</p>
<p style="text-align: left">
	　　海意。如是秘密章句。而能摄伏诸魔天众。复能消除一切烦恼。彼说法师。以此秘密章句作持诵已。处于法座。普观众会悉住道场。广运无量大慈之心。当于己身起医王想。法如药想。于听法众起病人想。于佛如来起正士想。<a>法眼</a>不失起久住想。如是等事。以此秘密章句加持力故。现前施作。广为一切如应说法。是时周匝百由旬内诸魔天众。悉不能来作破坏事。设复诸魔至法会者。亦复不能作诸障难</p>
<p style="text-align: left">
	　　尔时诸魔天众现在此会。即从座起前白佛言。世尊。我今见此海意菩萨大士。以威神力加持我故。置我于彼诸乐庄严世界之中。世尊。我今最初。已悉弃舍诸魔事业。是故我等于此正法常当护持。后末世中。若城邑聚落若僧坊中。有人宣说此正法者。我等往彼离诸慢心。恭敬尊重专注听受。尔时世尊。赞诸魔言。善哉善哉。汝等诸魔而能尊重如是正法。最先已舍诸魔事业。汝等今于如是法中有所获得。此由海意菩萨大士神力所致。复次海意。我今为汝宣说呼召娑婆界主大梵天王秘密章句。而此章句。速能呼召大梵天王。来法师所当为作护。尔时世尊。即说陀罗尼曰</p>
<p style="text-align: left">
	　　怛[宁*也](切身)佗(引一句)昧怛啰野(三合引)哥(引)哩(引二)葛鲁拏(引)哥(引)哩(引三)母祢多(引)哥(引)哩(引四)乌闭(引)叉(引)哥(引)哩(引五)没驮(引)哥(引)哩(引六)达哩摩(二合引)哥(引)哩(引七)<a>僧伽</a>(引)哥(引)哩(引八)苏讫哩(二合)多尾左曳(引九)摩贺(引)尾多(引)泥(引十)儞瑟波(二合)哩(引)那只(引十一)乌惹钵底(十二)乌儒(仁祖切)誐弥(引十三)达哩摩(二合)那捺儞(十四)萨爹钵啰(二合)底瑟姹(二合引)那(十五)乌波钵底尾戍提(引十六)莎唧睹钵设弥(引十七)咩嚩路(引)葛野没啰(二合)贺摩(二合)末踰(二合)底瑟姹(二合十八)三摩(引)地阿(引)吠(引)叉(十九)达哩摩(二合)左啰[赤*皮]酤噜(二十)萨达哩摩(二合)波哩誐啰(二合)&nbsp;[亢*欠]讫哩(二合)多摩耨播(引)罗野(二十一)没驮泥帝零(二合)摩(引)咩嚩亲那(二十二)娑摩(二合)啰多达哩摩(二合)作葛啰(二合)钵啰(二合)嚩哩多(二合)喃酤噜(二十三)萨埵(引)尾输(引)达喃钵啰(二)底屹哩(二合)贺(引)拏(二十四)达哩摩(二合)那誐啰播(引)罗(引)担(引二十五)没驮(引)提瑟姹(二合引)喃摩(引)尾酤(引)钵野(二十六)</p>
<p style="text-align: left">
	　　海意。如是秘密章句。而能呼召大梵天王。其说法师以此秘密章句作持诵已。应当依止梵行。住无碍心。隐密诸根。善护诸念。所言决定。于其身业善令清净。于其语业真实摄护。善固心慧。善修忍行。善净戒蕴。善发精进之力。善持多闻谛。善观想令心调畅。极利慧根。善修正行。善护菩提心。善修慈观。安立大悲。普令众生毕竟<a>解脱</a>一切苦恼。普令众生获得妙乐。其说法师起是心已。当处师子之座。祈求大梵天王。愿垂摄受。然后如应为佗说法。即时大梵天王与诸梵众。来法师所而为护持。又复海意。其说法师应当觉知。大梵天王至法会时。有诸善相。所谓一切众会咸起慈心。或复众会诸根无缺。或复互相安住菩提法中。或复爱乐法及法师。起尊重想。或离诸染污。或专注一心离散乱意。或复系念于诸善法。或摄敛诸念止绝外闻。谛意听法。或于法师所。昔未曾说。昔未曾闻诸妙法门。闻已能说。若有如是等诸相现时。当知即是大梵天王来至法会</p>
<p style="text-align: left">
	　　尔时大梵天王现在此会。即从座起前白佛言。世尊。在在处处若复有人宣说如是甚深正法者。我居梵界。虽有无量<a>禅定</a>之乐。悉能弃置。即当往彼说法师所为作加护。世尊加护之法。有其八种。何等为八。一者加护其念。令彼如所闻法而不忘失。二者加护其慧。令彼于甚深法不相违背。三者加护其行。令彼于义皆悉解了。四者加护辩才。令彼断诸疑惑。五者加护记说。令彼一切语言音声闻者皆喜。六者加护化度之法。令彼超胜一切众会。七者加护现法光明令无暗钝。八者加护得出离门。令其依法修证。世尊。我以如是八法。善作加护其说法师。而复我等于法师所。密常营卫令法久住。诸魔怨诤咸悉除灭。此等皆是如来威神之所建立。令其正法广大流布。尔时海意菩萨复白佛言。世尊。今此正法。惟愿世尊威神建立。使令久住。于佛如来入<a>涅槃</a>后末世之中。若有深种善根诸众生等。令得如是甚深经典。受于手中。或安箧笥展转流布令不隐没。尔时世尊。受海意菩萨伸劝请已。即于眉间放众色光。其光遍照此三千<a>大千世界</a>。广大明耀。而此三千大千世界之中。一切药草树林砂石如是种类。蒙光照触。皆悉变成如来形像。所变之像。皆于大宝庄严道场之中而为供养。以佛威神所建立故。其所变化如来之像。即时各各异口同音作如是言。世尊释迦牟尼如来。威神建立此正法故。即彼十方一切如来。亦以威神共所建立。若彼诸佛威神建立故。即彼诸魔不能作其障难。世尊。正使魔众其数犹如殑伽沙等。威势增强尽其勇力。毕竟不能于此正法而兴难事。所以者何。假使大地分裂破坏。一切大海而悉枯涸。诸须弥山碎若微尘。风可系缚。日月坠地。空现色像。火中得水。水中得火。四大种中各有异性。一切众生而同一心。<a>虚空</a>与地二事相合。假使若有如是等事。而亦不能于佛如来加持力中。而有少法可动可转</p>
<p style="text-align: left">
	　　尔时世尊。即举右手。置于尊者阿难顶上。而告之言。阿难。汝当受持此之正法。于后末世广宣流布。令得受持读诵演说。使佛正法久住<a>世间</a></p>
<p style="text-align: left">
	　　尔时海意菩萨白佛言。世尊。见何义故。乃以如是甚深正法。付嘱阿难苾刍。而阿难者具分限智。此会中有诸大菩萨。念慧深广犹如大海莫知渊际。此诸菩萨不付嘱邪。佛言海意。非彼阿难己之慧力。而能受持如是正法。皆由如来威神建立。汝今当知。于后末世有诸众生。于阿难所。听受如是甚深正法。闻已信乐。生大<a>欢喜</a>。发希有心应作是言。皆是如来不可思议威神建立。声闻之人。乃能如是受持甚深广大经典。此即如来威神加持力故。时众会中。或有<a>天人</a>作是思念。彼海意菩萨。念总持力岂有间邪。何故世尊。但说阿难多闻第一</p>
<p style="text-align: left">
	　　尔时尊者大迦叶。知众有疑。观察大会。前白佛言。世尊。海意菩萨念总持力岂有间邪。何故世尊。但说阿难多闻第一。佛言迦叶。假使殑伽沙数等佛刹土中。摄聚众生皆悉遍满。于汝意云何。彼众生界宁为多不。迦叶白佛言。甚多世尊。甚多善逝佛言迦叶。正使如是诸众生等。无前无后一时皆得人。身。一一皆具念总持力。悉与尊者阿难等无有异。若以如上诸众生等念总持力。比海意菩萨念总持力。百分不及一。乃至乌波尼杀昙分亦不及一。迦叶。此海意菩萨。能以十方诸佛世尊所说之法。皆悉任持而无障碍。非于一佛二佛所说之法无障碍故。譬如天雨入大海中。非但容受一渧二渧而无障碍。乃至容受一切雨滴悉无障碍。而彼大海不增不减。海意菩萨亦复如是。悉能任持诸佛世尊所说之法。皆无障碍。非于一佛二佛所说之法无障碍故。而是菩萨念总持力。亦无增减说是法时。会中有八千众生。发阿耨多罗三藐三菩提心。咸作是言。我等当愿各得念总持力。如海意菩萨</p>
<p style="text-align: left">
	　　尔时会中诸天及人。各以妙花向佛世尊。及海意菩萨。散掷供养。于是会中有一菩萨。名莲花庄严。前白佛言。世尊。若善男子善女人。于此甚深法门。闻已信解。受持读诵。如理伺察依法<a>修行</a>者。是人得几数福</p>
<p style="text-align: left">
	　　尔时世尊。即说伽陀。答莲花庄严菩萨曰</p>
<p style="text-align: left">
	　　正使大千世界中遍满真金用施佛</p>
<p style="text-align: left">
	　　闻是法藏信解时此福比前为最胜</p>
<p style="text-align: left">
	　　正使十千世界中满中珍宝施如来</p>
<p style="text-align: left">
	　　若能持读此深经其福比前不可数</p>
<p style="text-align: left">
	　　又若十千世界中满中珍宝广行施</p>
<p style="text-align: left">
	　　若能宣说此深经其福胜前不可数</p>
<p style="text-align: left">
	　　正使千俱胝刹土广积珍宝满其中</p>
<p style="text-align: left">
	　　普施诸佛世间尊修行此法胜于彼</p>
<p style="text-align: left">
	　　十方殑伽沙数量宝严佛刹施如来</p>
<p style="text-align: left">
	　　此法真实修学时其福比前不可数</p>
<p style="text-align: left">
	　　四种法具无边福佛亦不能说边际</p>
<p style="text-align: left">
	　　发菩提心并<a>护法</a>起大悲及修法行</p>
<p style="text-align: left">
	　　四种法具无量福智者闻已不生疑</p>
<p style="text-align: left">
	　　虚空界与众生界菩提心及诸佛智</p>
<p style="text-align: left">
	　　我此宣说正法宝震动十方俱胝刹</p>
<p style="text-align: left">
	　　放净光明及雨花不鼓自鸣百种乐</p>
<p style="text-align: left">
	　　一切菩萨大智士发最胜心伸偈赞</p>
<p style="text-align: left">
	　　闻此所说妙法门各得善利无虚果</p>
<p style="text-align: left">
	　　从我得闻如是法众生普获诸善利</p>
<p style="text-align: left">
	　　皆由如来所护持令菩提心无忘失</p>
<p style="text-align: left">
	　　千俱胝数十方佛各各合掌而顶礼</p>
<p style="text-align: left">
	　　称赞德海大圣尊善住加持释师子</p>
<p style="text-align: left">
	　　天龙修罗紧那罗乾闼婆及夜叉等</p>
<p style="text-align: left">
	　　梵王帝释护世天各处空中作是语</p>
<p style="text-align: left">
	　　愿释师子久住世最上正法无减没</p>
<p style="text-align: left">
	　　勇猛菩萨圣众尊护持如是深妙法</p>
<p style="text-align: left">
	　　有受持此法眼者我等当往现其身</p>
<p style="text-align: left">
	　　于彼尊重及策勤密护令其无衰恼</p>
<p style="text-align: left">
	　　尔时世尊。告海意菩萨言。海意。今此正法是大法眼。是妙法印。是胜法幢。决择诸法。分别诸法。而彼过去未来现在诸佛世尊。皆说是法。海意。我先已说。汝等应当尊重恭敬。志诚坚固如理修行</p>
<p style="text-align: left">
	　　佛说此经已。海意菩萨等诸大菩萨摩诃萨众。及诸世间天人阿修罗乾闼婆等。一切大会闻佛所说。皆大欢喜。信受奉行</p>
<p style="text-align: left">
	　　澄。举意刻藏。赵水臣。历授此方撰述数卷。读之心知其非佛语。不愿刻。送还水臣。后得净印经。则字字句句。无非甚深妙义。信是世尊金口所宣。快意踊跃。数十年前。曾梦大水充满世界。而人民国土都无损碍。澄游衍其中。如常安乐。觉而异之。此非心想所及。无乃妖祥乎。今是经首。称瑞应。适与梦符。则昔之现梦。今之值经。似非偶然。澄愿藉是因缘。首度先父大学士。文靖公严讷。先母一品夫人吴氏。即生莲界。见佛闻法。得阿耨多罗三藐三菩提。次度一切冤亲。一切众生。悉成佛道。有一众生不得度者。澄不取自度</p>
<p style="text-align: left">
	　　万历三十六年。岁在戊申。十月朔吉。邵武守道澈严澄书&nbsp;</p>
				</div></div><hr><script charset='utf-8' src='../../js/footer.js'></script></body></html>