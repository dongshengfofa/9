<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说海意菩萨所问净印法门经 第十三卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说海意菩萨所问净印法门经 第十三卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说海意<a>菩萨</a>所问净印法门经 第十三卷</strong></p>
<p style="text-align: left">
	　　译经<a>三藏</a>朝散大夫试鸿胪卿光梵大师赐紫<a>沙门</a>臣惟净等奉诏译</p>
<p style="text-align: left">
	　　复次海意。云何是金刚句。谓即自身是金刚句。自性无分别故。海意。此金刚句于诸见中决择而转无明。是金刚句。入诸明故。此金刚句。于所缘事中遍知而转五无间际。是金刚句。无加行平等故。此金刚句。于诸加行遍知而转贪际。是金刚句。离贪际平等故。此金刚句。于贪离贪平等而转嗔际。是金刚句。慈际平等故。此金刚句。破诸嗔恚痴际。是金刚句。慧光明平等故。此金刚句。开显明慧一切众生一众生。是金刚句。遍入众生平等故。此金刚句。而随觉了众生自性一切众生心一众生心。是金刚句。入<a>无心</a>故。此金刚句。而随了知心之自性本来明澈一切佛一佛。是金刚句。遍入真如平等故。此金刚句。而随觉了平等性智一切刹土一刹土。是金刚句。遍入无尽刹土故。此金刚句。随知<a>虚空</a>平等一切法一法。是金刚句。入一切法性平等故。此金刚句。而随了知无二法门一切法<a>佛法</a>。是金刚句。于一切处智随入解故。此金刚句。而随觉了金刚喻定诸魔事业诸佛事业。是金刚句。入诸魔业随警悟故。此金刚句出过一切魔之事业一切语言。如来语言。是金刚句遍入一切音声随解了故。此金刚句。而随了知不可<a>说法</a>一切法无生。是金刚句。入无灭故。此金刚句。超越生老病死之道一切法无起。是金刚句。入无止息故。此金刚句。而能随转诸法寂灭。海意。此如是等诸金刚句。是不破坏句。是精妙句。是平等句。是圣谛句。是坚固句。是无种种句。是爱乐句。是不断句。是寂静遍寂近寂之句。是无作用句。是不和合句。是入无趣之趣句。是无行句。是真性句。是如实句。是不背佛句。是不谤法句。是不破僧句。是如所说句。是三轮清净句。是勇猛句。是梵行句。是空寂句。是虚空句。是觉支句。是无相句。是无愿句。是<a>法相</a>句是心<a>意识</a>无住句。是摧伏诸魔外道句。是清净无垢明澈句。是观照菩提句。是慧光明句。是无法显示句。是毕竟不生不灭句。是自境界清净句。是入佛境界句是无思惟分别遍计句。是法界无差别句。是入无句之句句。海意。如是等金刚胜妙诸句。若有菩萨随能领受决择其义者。我说是人决定当坐菩提道场。作师子吼。当佛<a>世尊</a>说是门句印句金刚句时。此会中有八千菩萨获得入一切法门印陀罗尼。及得遍入一切众生意乐三摩地</p>
<p style="text-align: left">
	　　尔时十方世界所来集会一切菩萨摩诃萨众闻是法已踊跃<a>欢喜</a>。心意快然。各以神力。随自所来诸佛刹土。彼彼刹中各各所有花鬘涂香。及抹香等而悉集来。于此会中广雨众妙花鬘香等。普用持奉供养世尊释迦牟尼如来及此<a>正法</a>。愿此正法久住<a>世间</a>。是诸菩萨作供养已。同发妙音。赞叹世尊。说伽陀曰</p>
<p style="text-align: left">
	　　无相显示于色相一相离相大圣尊</p>
<p style="text-align: left">
	　　诸相平等相无相稽首安住真实相</p>
<p style="text-align: left">
	　　遍入一切众生语所入音声智随入</p>
<p style="text-align: left">
	　　一切音声<a>解脱</a>门稽首平等心解脱</p>
<p style="text-align: left">
	　　世间差别诸心行心如幻故无所觉</p>
<p style="text-align: left">
	　　无行等行无所行我礼虚空心明显</p>
<p style="text-align: left">
	　　有无平等边无边法法分别离分别</p>
<p style="text-align: left">
	　　一切心意本寂然我今顶礼心寂静</p>
<p style="text-align: left">
	　　佛知因缘诸运用佛能宣说诸因行</p>
<p style="text-align: left">
	　　因缘解脱本际中佛知实际真平等</p>
<p style="text-align: left">
	　　今此遍入平等相我观善逝身非身</p>
<p style="text-align: left">
	　　不可分别有相身故现差别诸妙相</p>
<p style="text-align: left">
	　　所有十方佛刹土皆同入此佛刹中</p>
<p style="text-align: left">
	　　而此佛刹无所增彼刹无动亦无减</p>
<p style="text-align: left">
	　　诸心平等心无心幻心无异无分别</p>
<p style="text-align: left">
	　　了知平等菩提心世尊常行平等法</p>
<p style="text-align: left">
	　　法界混入平等界诸法无性而可入</p>
<p style="text-align: left">
	　　性常平等染净中我礼世间利益者</p>
<p style="text-align: left">
	　　日月尚可使坠地风无形相亦可系</p>
<p style="text-align: left">
	　　须弥山可吹如尘唯佛世尊无妄说</p>
<p style="text-align: left">
	　　真实语言本清净净心如空心明焕</p>
<p style="text-align: left">
	　　世法贪爱不染心如莲不染居三有</p>
<p style="text-align: left">
	　　或闻称赞不生喜或闻讥谤不生嗔</p>
<p style="text-align: left">
	　　如须弥山不动摇我礼世间与乐者</p>
<p style="text-align: left">
	　　尔时彼诸菩萨摩诃萨众说是伽陀赞叹佛已俱白佛言。世尊。由佛世尊出世间故。即是宝出。佛出世故。即是乐出。即念慧行智出。即布施持戒忍辱精进<a>禅定</a>胜慧出。即慈悲喜舍出。即胜义出。即实谛出。即正法出。即作证法出。即念处正勤神足根力觉道之法出。即奢摩他出。即毗钵舍那出。即六通三明八解脱出。以要言之。即断一切不善法集。一切善法出</p>
<p style="text-align: left">
	　　尔时会中有一菩萨。名曰慧积前白佛言。世尊。如我解佛所说义者。以有身见生故。佛出世。以无明有爱生故。佛出世。贪嗔痴生故。佛出世。四颠倒生五盖六入七识处。八邪法九恼处。十不善业生故。佛出世。何以故。为断一切众生诸不善业故。佛出世。然佛世尊。亦无对治及增胜力。以无所对治故。佛出世。世尊。若诸菩萨欲知诸佛出世因者。应如是知如是修学。佛言。善男子。如是如是。如汝所说如佛出世应如是知如是修学。以佛出世如是因故。诸法出世亦如是知</p>
<p style="text-align: left">
	　　尔时海意菩萨摩诃萨白佛言。世尊。彼初发心菩萨闻如是说佛出世因。彼不解了故。谓佛出世者。云何如是。佛言海意。佛出世因而诸菩萨随其所应心得清净。所以者何。海意当知。菩萨有四种。何等为四。一者初发心菩萨。二者<a>修行</a>位菩萨。三者不退转菩萨。四者一生补处菩萨。海意于此四种菩萨之中。若初发心菩萨观佛如来色相庄严心得清净。若修行位菩萨观佛如来成办一切胜妙功德心得清净。若不退转菩萨。观佛法身心得清净。若一生补处菩萨者。彼不观佛色相庄严。亦不观佛种姓族氏。亦不观佛成办功德。是中而悉无法可观。何以故。慧观照故。慧眼力故。慧所摄故。慧无行故。离诸戏论。彼不如是观亦非无观。何以故。有见无见斯为二种。此位菩萨于见非见离彼二边。如是观佛。以如是观佛故。观身亦然。观身清净已。即观佛清净。观佛清净已。应知一切法亦如是清净。如是观中若清净者。是为智观。此即名为真实观佛。海意。由如是故。我昔得见然灯如来。我时见已获得无生法忍。及无所得相应忍。即时涌身虚空。高七多罗树处虚空中。得一切智智。无差别力永断诸见。越诸思惟分别遍计。于诸境界意无所住。尔时复得六万三摩地门。是故然灯如来。为我授记。汝于来世当得作佛。号释迦牟尼如来应供正等正觉。我当彼佛说记之时。我于耳根无所对碍。亦非余识有所了知。我于和合有所得见中而无所住。我于尔时无佛及佛想。<a>无我</a>及我想。亦无授记及授记想。海意。是故菩萨三轮清净。授成佛记。三轮清净者。谓无佛及佛想。无我及我想。亦无授记及授记想。海意。复有三轮清净。何等为三。谓无<a>我执</a>。无众生执。无法执。复有三轮清净。谓无名执。无色相执。无所缘执。复有三轮清净。谓过去已尽智。未来未至智。现在住法界智。复有三轮清净。谓身如影像智。语如响智心如幻智。复有三轮清净。谓<a>五蕴</a>与法蕴平等。十八界与法界平等。十二处观如空聚。复有三轮清净。谓解了于空。信顺无相无愿无求。海意。若此三轮清净即一切法清净。是故诸菩萨若三轮清净者应修善巧之智</p>
<p style="text-align: left">
	　　尔时海意菩萨复白佛言。希有世尊。彼不退转菩萨而能具足甚深法智。世尊。若诸菩萨能具如是法智之者。彼即善能成熟功德。佛告海意菩萨言。海意。当知此位菩萨以本愿力故善作胜业。而彼菩萨设在散位之中。以本愿力。而亦不坏成熟功德。海意。世有一等无智之人。不能解我所说。今以喻言当令闻者由譬喻得解。海意。譬如世间有<a>甘蔗</a>田。或复稻田。或复豆田。农作之人。于彼诸田作治事已。开其水道。随彼畎浍。流注周遍。水悉盈满。是农作人善安布已。憩于他所。彼诸田中。随处所经水自然入。不假田人更施功力。所植诸田各得成熟。菩萨亦复如是。或时虽居散位有善方便于一切众生相续善根之中而能成熟。随其所说一切佛法中。诸有善根悉能<a>圆满</a>。而彼菩萨心意清净。善护戒蕴。或在定位之中。以本愿力故。而能成熟一切善根。令诸众生于佛法中。相续滋长一切善法。海意。以是缘故。当知诸菩萨随其所应不假施力。而自圆满一切善根。复善回向于一切智。是故诸菩萨若定若散。以本愿力。于诸善根中身心调畅。念不散乱。不堕下乘趣向大乘。海意。譬如城中有一大树。或有人来断彼树根。断已即去。当断树时。树渐低下。毕竟须随斫处堕地。菩萨亦复如是。于长夜中修习善法。趣向一切智。渐入一切智。毕竟成熟一切善根。既成熟已。悉用回向于一切智。回向一切众生共其功德。回向愿令三宝圣种不断不绝。回向圆满身相庄严具诸相好。回向圆满语业庄严。广为众生说无诳法。回向圆满心业庄严。常念诸佛定愿成就。而是菩萨不假功用。无所发悟悉能成熟一切善根。普用回向于一切智。不堕余乘若定若散。于菩提分法修习圆满。皆由本愿方便善巧回向之力。海意。又如苾刍欲入灭定。先当要期闻犍椎声然后出定。彼入定已而犍稚声亦不入于定中。而是苾刍后假犍椎之声乃从定起。菩萨亦复如是。为欲解脱一切众生。起大悲誓愿。我当救度一切众生普令解脱。悉当成办菩提事业。于诸众生广行慈心。于<a>生死</a>流中运心意识普为济度。虽入定中以本度脱众生大悲愿故。终不堕于声闻缘觉之地。后从定起开发正慧。还复积集菩提分法。广为众生成熟化度。海意。汝且观是诸菩萨者所作事业而悉最胜。虽入寂静三摩地中。而能出过声闻缘觉解脱境界◎</p>
				</div></div><hr><script charset='utf-8' src='../../js/footer.js'></script></body></html>