<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说海意菩萨所问净印法门经 第二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说海意菩萨所问净印法门经 第二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>佛说海意<a>菩萨</a>所问净印法门经 第二卷</strong></p>
<p style="text-align: left">
	　　译经<a>三藏</a>朝散大夫试鸿胪卿光梵大师赐紫<a>沙门</a>臣惟净等奉诏译</p>
<p style="text-align: left">
	　　◎尔时海意菩萨摩诃萨。说是伽陀已从空而下。向佛合掌恭敬顶礼。前白佛言。<a>世尊</a>。我于如来应供正等正觉。今有所问。若佛世尊。听许我者。我即当问。佛告海意菩萨言。善男子。恣汝所问。如来应供正等正觉。随有疑者。一一能为宣示演说令心开晓。海意菩萨乃白佛言。世尊。我先闻有诸菩萨自说净印三摩地法门。若有菩萨摩诃萨住是三摩地者。而能速证阿耨多罗三藐三菩提。菩萨应当云何获得如是净印三摩地门。又复以何行相名为自说。云何是净印。何能得入彼境界门。又诸菩萨若得闻是三摩地已。云何速证阿耨多罗三藐三菩提。唯愿世尊善为宣说</p>
<p style="text-align: left">
	　　尔时佛告海意菩萨摩诃萨言。善哉善哉菩萨大士。今汝所问极为贤善。善男子。汝应专一深固作意谛听谛受。今为汝说。若诸菩萨。得是自说净印三摩地者。即能速证阿耨多罗三藐三菩提。海意菩萨白佛言。唯然世尊。愿乐欲闻。于是海意菩萨受教而听。佛言海意。若有菩萨于诸善根发勤精进。善心具足住正定聚。于<a>生死</a>中能以利根积集诸善。为善知识之所摄受。诸佛威神之所建立。因力具足。常当亲近诸佛世尊。尊重恭敬。以妙香花涂香抹香花鬘衣服缯盖幢幡。而供养之。若复得见诸佛如来具足相已。或闻<a>正法</a>美妙言已。或见<a>圆满</a>清净众已。又复得闻无碍之智。或见如来神境智通。或见如来调伏众生诸变化事。或教诫神变。或赞叹神变。如是见已。于众生所。常以大悲发阿耨多罗三藐三菩提心。起大精进勤求善法。于一切智心而不忘失。以相应行清净初心。初心净已。即得清净彼三摩地。海意。譬如种性所出大摩尼宝。善治宝人授其掌中。妙巧修治复加磨莹。乃至其宝得清净已。彼治宝人即自说言。此摩尼宝去除虚假。离诸瑕[医-酉+土]。是为清净大摩尼宝。诸有智者共所爱乐。海意。从菩萨种性。发一切智心宝。亦复如是。毕竟能成阿耨多罗三藐三菩提故。由彼菩萨。初以宿世善根。及现闻善法。而用磨治。彼一切智心宝乃至是宝。去除意中诸虚假法。远离过失。十方三世诸佛世尊共所爱乐。而彼菩萨乃可自说。获得净印三摩地门。海意。又如清净大摩尼宝。离九种宝性。何等为九。一者金性。二者银性。三者颇胝迦性。四者吠琉璃性。五者马瑙性。六者珊瑚性。七者赤珠性。八者鸡萨梨宝性。九者吉祥藏宝性。离如是等九种宝性已。乃名悦意清净光明大摩尼宝。最胜无价。转轮圣王之所受用。乃非余王而受用之。又彼大摩尼宝光明殊妙。亦非余宝光明等比。海意。诸菩萨一切智心宝。亦复如是。而能超越九种宝性。何等为九。一者异生性善宝性。二者随信行人宝性。三者随法行人宝性。四者无相行宝性。五者须陀洹宝性。六者斯陀含宝性。七者阿那含宝性。八者阿<a>罗汉</a>宝性。九者缘觉宝性。超越如是九宝性已。第十乃名一切诸佛共所加持深心坚固大悲宝性。菩萨如是磨治。所发一切智心宝。时超胜一切声闻缘觉。而能照明一切众生相续种子。海意。又如真实大摩尼宝。而能容受磨治。堪任摧压穿亦不坏。彼摩尼宝能于<a>世间</a>善所作用。为诸众生施作福事。菩萨久植诸善根者。亦复如是。而彼所发一切智心宝。容受磨治堪任摧压。穿亦不坏。是宝真实离诸过失。而彼一切智心宝。能为一切众生作大<a>饶益</a></p>
<p style="text-align: left">
	　　复次海意。云何是为能善磨治一切智心宝。所谓先当具修三戒净十善业慈心随转故。以清净心观视一切众生。悲心随转故随诸众生何所作事皆往营助。喜心随转故一切众生诸有善法悉为成办。舍心随转故于一切众生而无损害。无谄诳故其心正直。无怠堕故于利益事深心勤行。心<a>自在</a>故即能发起一切善根得<a>正念</a>正知善伏心故其心调畅。常少欲故而能遍修头陀功德。能善资养生喜足故即不断圣种。于师尊圣贤之所不生侮慢故。即能谦下常起恭敬。心安定故。能离我慢及增上慢。无浊乱故无不清净心。不恃己故能知自行。不毁他故能护众生离增上慢故能亲近正法随授法药。于诸义中能领解故是求法者。于诸法中初浅次深渐增广故能具法欲。修无诤行故即常得法乐。远离非法故能勤求正法。于三宝中常惭愧故能不断净信。信业报故于一切善法中如理作意。修正行故于威仪道隐密寂静。心不高故而常柔软。勤行奢摩他故能离掉举。慧善安住故无毁无誉。安然不动故心如山王。能离高下诸对碍故其心如地。内意清净故其心如水。无异想故其心如火。无系着故其心如风。妙无垢故心如<a>虚空</a>。勤求<a>出家</a>故能令佛眼永不丧失。身能离故乐修寂静之行。心能离故常修正法之行。于诸所行不为尘境之所盗故说真实语。誓愿昭明故如说能行。不为烦恼所摧伏故心常清净。毕竟无破坏故能修集净戒。乃至小罪犹怀惧故即能于戒无缺无坏。不为求生天故于戒不断。纯一洁白行故戒无浊染。常能亲近善知识故。而得开明大菩提道。眼清净故得无碍光。耳清净故得无碍声。鼻清净故得无碍香。舌清净故得无碍味。身清净故得无碍触。意清净故得无碍法。复次海意菩萨。若欲离贪结者。应当常修不净之观。欲离嗔结修慈心观。欲离痴结修缘生观。欲除五盖善观五根。欲拔诸障清净五力。欲蠲现起诸烦恼故于出离道应常清净。修正行故能离贪嗔痴慢等怖。无悭心故能行法施。无吝摄故能行财施。大菩提心常坚固故不乐余乘之法。内心寂静故能隐密诸根。外境寂静故善观诸过失。于生死中常怖畏故不作诸罪。心无懈倦故。积集善根而无厌足。为渡四流故常善修治大乘法船。为令众生到<a>彼岸</a>故。善作桥梁。菩萨常以不懈退心。拔诸众生出生死泥到安隐处。海意。菩萨若能具修如是诸行相者。即得圆满布施之行。亦能清净持戒之行。此为菩萨能善磨治所发一切智心宝。尔时世尊。重说颂曰</p>
<p style="text-align: left">
	　　先当善戒身语心防护十种清净业</p>
<p style="text-align: left">
	　　慈心观视诸众生一切智心此磨莹</p>
<p style="text-align: left">
	　　悲心助营他所作喜心他法为成办</p>
<p style="text-align: left">
	　　舍心不害诸众生一切智心此磨莹</p>
<p style="text-align: left">
	　　无谄诳故心常正止罪能修利益事</p>
<p style="text-align: left">
	　　深心增长诸善根一切智心此磨莹</p>
<p style="text-align: left">
	　　心自在故念正知善伏心故心调畅</p>
<p style="text-align: left">
	　　少欲能修头陀因一切智心此磨莹</p>
<p style="text-align: left">
	　　喜足善行于圣种复常恭敬于师尊</p>
<p style="text-align: left">
	　　而能不生轻侮心我慢邪慢皆远离</p>
<p style="text-align: left">
	　　定心不起增上慢无浊乱故心清净</p>
<p style="text-align: left">
	　　不恃己故自了知不毁他故为他护</p>
<p style="text-align: left">
	　　亲近深固妙法药离增上慢治诸病</p>
<p style="text-align: left">
	　　希法名为求法人勤求法乃具法欲</p>
<p style="text-align: left">
	　　修无诤行名乐法离非法故能求法</p>
<p style="text-align: left">
	　　不坏三宝具<a>信心</a>一切智心此磨莹</p>
<p style="text-align: left">
	　　于不善中心怀愧于诸如来起惭心</p>
<p style="text-align: left">
	　　惭愧具足护诸根一切智心此磨莹</p>
<p style="text-align: left">
	　　明了业报胜所作信解不着边执心</p>
<p style="text-align: left">
	　　于缘生法不相违一切智心此磨莹</p>
<p style="text-align: left">
	　　善护威仪修正行心无高故常柔软</p>
<p style="text-align: left">
	　　掉举不生止行修一切智心此磨莹</p>
<p style="text-align: left">
	　　慧善住故无毁誉安然众睹如山王</p>
<p style="text-align: left">
	　　坚固愿中无退心一切智心此磨莹</p>
<p style="text-align: left">
	　　苦乐无动心如地意净如水涤尘劳</p>
<p style="text-align: left">
	　　心如火无异想生心如风行无系着</p>
<p style="text-align: left">
	　　心如虚空妙无垢勤求出家佛眼明</p>
<p style="text-align: left">
	　　身离能修寂静心心离常依正法行</p>
<p style="text-align: left">
	　　所行常说真宝语如说能行誓愿明</p>
<p style="text-align: left">
	　　清净不为染所摧无破毁故修戒行</p>
<p style="text-align: left">
	　　于戒无缺亦无坏小罪能坏大惧心</p>
<p style="text-align: left">
	　　护戒亦不求生天戒常洁白无浊染</p>
<p style="text-align: left">
	　　常能亲近善知识悉为开明菩提心</p>
<p style="text-align: left">
	　　无碍光明照世间斯由获得清净眼</p>
<p style="text-align: left">
	　　智者随闻种种声不生欣乐不生厌</p>
<p style="text-align: left">
	　　一切声中表义无斯由获得清净耳</p>
<p style="text-align: left">
	　　鼻香舌味皆如是身触意法亦复然</p>
<p style="text-align: left">
	　　触等高下想不生斯由获得诸根净</p>
<p style="text-align: left">
	　　欲离贪染及嗔痴当修不净慈心观</p>
<p style="text-align: left">
	　　于缘生法复善修一切智心此磨莹</p>
<p style="text-align: left">
	　　若欲除去五种盖应当善观于五根</p>
<p style="text-align: left">
	　　欲拔诸障之所缠善住清净于五力</p>
<p style="text-align: left">
	　　知出离道除现障离不深固住深固</p>
<p style="text-align: left">
	　　于四念处常勤修正断神足亦如是</p>
<p style="text-align: left">
	　　复常增进七觉分圣八正道亦增修</p>
<p style="text-align: left">
	　　无贪无嗔怖不生善护诸根离痴结</p>
<p style="text-align: left">
	　　无悭能行于法施不生鄙吝爱护心</p>
<p style="text-align: left">
	　　于财无摄常施他彼菩提心此成就</p>
<p style="text-align: left">
	　　于诸财宝无希取不舍菩提不求报</p>
<p style="text-align: left">
	　　为摄众生故常行布施爱语利同事</p>
<p style="text-align: left">
	　　于菩提心不舍离亦不爱乐于余乘</p>
<p style="text-align: left">
	　　随观如来功德门如须弥山心坚固</p>
<p style="text-align: left">
	　　内心寂静省己过外护他非不讥毁</p>
<p style="text-align: left">
	　　诸所作中离瑕疵怖生死故不造罪</p>
<p style="text-align: left">
	　　勤行善法无懈倦严净佛土不疲劳</p>
<p style="text-align: left">
	　　<a>护法</a>不生减失心度脱众生无退堕</p>
<p style="text-align: left">
	　　常勤修治大法船济渡四流生死海</p>
<p style="text-align: left">
	　　复为桥梁接众生引到<a>涅槃</a>安隐地</p>
<p style="text-align: left">
	　　拔众生出深淤泥致于清洁<a>无畏</a>处</p>
<p style="text-align: left">
	　　怖畏众生施慰安自渡渡他到彼岸</p>
<p style="text-align: left">
	　　若于此法善成就即诸菩萨大无畏</p>
<p style="text-align: left">
	　　彼能常净菩提心诸烦恼垢不能染</p>
<p style="text-align: left">
	　　虚空无垢尚能染空中鸟迹尚可见</p>
<p style="text-align: left">
	　　烦恼不染菩提心自性本来常清净</p>
<p style="text-align: left">
	　　复次海意。云何是为菩萨。于其所发一切智心宝。堪任摧压。又复何谓摧压行相。海意。若此菩萨。于其一切智心宝中。或有<a>破戒</a>不可意人。或复诸魔或魔徒众。或魔力所加魔宫贤圣。或魔使者固来娆恼。振击动摇期克打掷当于尔时。菩萨坚固大菩提心。令无所坏。亦复不坏度脱一切众生大悲精进。亦复不坏勤力护持。令三宝种不断不绝。亦复不坏诸<a>佛法</a>中勤行积集一切善根。亦复不坏为成办相好故积修福行。亦复不坏为严净佛土故勇力增进。亦复不坏为护正法故不惜身命。亦复不坏普为度脱诸众生故不着己乐。菩萨若能如是深心具足。起如是意。乃能于彼诸众生所。或遇嗔恚打掷骂辱讥毁之者。菩萨尔时悉能忍受。或为一切众生之所摧压。亦悉堪任。以其菩萨普为救度一切众生。不疲不懈。不退不没。增发势力。勇起精进。捍劳忍苦。摄受心故。若有他人固来起嗔。菩萨尔时不以嗔对。他来打掷或复破毁。菩萨尔时皆不以对。作是思惟。我今应被大乘忍铠。何以故。此大乘法。与诸世间极相违故。世间众生顺生死流。我大乘法逆生死流。世间众生互相违背。我大乘法。令诸众生断相违故。世间众生嗔恚炽盛。我大乘法忍力增强。世间众生互相欺诳。我大乘法令诸众生慧心圆满。又复世间。或有众生周行十方。执持器仗随逐菩萨。于诸方处。若行若住若坐若卧。或有一人发大菩提心者。或修布施心者。或修持戒忍辱精进<a>禅定</a>智慧心者。乃至或闻发一善根心者。我当随于彼彼方处。断割其身节节支解犹如枣叶。菩萨设遇如是等事。悉能堪忍。又若世间一切众生。皆起嗔恚。巧出恶言骂辱讥毁。菩萨尔时。于诸众生不起少分娆动之心。所以者何。今我此身于无量无数生死之中。先际已来遍历诸趣无所不作。或在<a>地狱</a>。或在饿鬼畜生等趣。乃至今在人趣之中。耽味饮食诸欲受用。听受非法。艰苦追求。邪命资养多种逼迫。于己身命都无果利。虽复多所营作。不能自利亦不利他。是故我今乃至生死后际之中。设使一切众生于我身分断割支解。宁受众苦我终不舍一切智心。亦复不舍一切众生。亦复不舍诸善法欲。何以故。今我此身。多种逼恼苦切残毁。比地狱中所受之苦。百分千分乃至优波尼杀昙分皆不及一。是故我于佛法之中。永不舍离。亦复不舍度脱众生所缘大悲。何以故。如佛所说。一切善法多诸障难。世间众生多于不善法中而能营助。少能营助于诸善法。是故我今于善法中发勤精进营助修习。非于不善法中而助其力。故我于彼一切众生嗔恚等事。悉能堪忍。若诸众生随所起事。我即旋当施所对治。若有众生于我起嗔加复嫌恨。我即施其辱忍之法。由我施彼忍辱法已。忍力现故。我于彼所宁舍身命终不起嗔。是故菩萨。若如是修。即不难得阿耨多罗三藐三菩提果。又复若时。或以因缘嗔恚起时。菩萨当念我起断嗔之法。断法云何。谓若爱乐于身。若系属身。若取着身。如是等法皆悉舍离。由能如是弃舍身故嗔恚不起。海意菩萨。若于如是等法。能善思惟勤修习者。即能堪任一切众生之所摧压。于一切智心。不坏不失。海意当知。堪任摧压有其三种。一者堪任摧压于身。二者堪任摧压于语。三者堪任摧压于心</p>
				</div></div><hr><script charset='utf-8' src='../../js/footer.js'></script></body></html>