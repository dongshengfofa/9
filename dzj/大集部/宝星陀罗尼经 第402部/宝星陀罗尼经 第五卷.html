<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修宝星陀罗尼经 第五卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>宝星陀罗尼经 第五卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>宝星陀罗尼经 第五卷</strong></p>
<p style="text-align: left">
	　　唐<a>天竺</a><a>三藏</a>波罗颇蜜多罗译</p>
<p style="text-align: left">
	　　相品第五</p>
<p style="text-align: left">
	　　尔时三千<a>大千世界</a>百亿诸魔生如是念。今佛<a>世尊</a>入王舍城门。我等应以最上庄严。严饰此城门之内及彼地方。如彼城外天龙夜叉之所庄严</p>
<p style="text-align: left">
	　　尔时世尊以他心智知百亿魔心之所念。欲以<a>神通</a>最上色相庄严佛处。是时世尊以神通力。于王舍大城十二门内。一一门中皆有如来及诸大众。共入城门。时百亿魔即以神通种种庄严胜中胜者阿僧祇等诸庄严具。严饰城门及地方城壁诸树。地上<a>虚空</a>胜妙庄严而庄严之。时百亿魔并诸眷属。或有作于梵天之形。乃至作于大仙之形。于诸重阁窓门楼橹却敌树间诸处地及虚空各于中住。以种种华末香<a>烧香</a>金粟银粟。以摩尼真珠及种种庄严以严衣服。并诸绮绣庄严具等普雨供养。又以种种天之音乐击鼓拍手。种种赞叹歌咏如来无量功德。悉皆聚集供养世尊。以如是第一最胜庄严大希有相。所未曾有所未曾闻</p>
<p style="text-align: left">
	　　尔时世尊住城门下。以右足指触城门阈。应时无间一切三千大千世界普皆震动。及此三千大千世界所有释梵日月护世大<a>自在</a>天。天龙夜叉乾闼婆阿修罗伽楼罗紧那罗摩睺罗伽等主。地天水天大海诸山城邑等天。及诸男女童男童女天仙等众。乃至阿迦尼吒天宫已来。所有众生得大滋味色貌光泽。彼一切众见地大动光照<a>觉悟</a>。于王舍大城地及虚空围绕而住。乃至华香黑栴檀末散佛供养。是时世尊<a>释迦牟尼佛</a>。以神通力令彼散华乃至末香普遍十方微尘等刹。一一方分所有清净及不清净。空不空等诸佛刹土。悉皆供养供给彼佛。彼彼佛刹此所散华。并诸末香庄严具等。皆出如是偈句之声</p>
<p style="text-align: left">
	　　汝等疾觉悟观不放逸行</p>
<p style="text-align: left">
	　　最上菩提因<a>流转</a>甚<a>生死</a></p>
<p style="text-align: left">
	　　我今拔济汝宜速舍世事</p>
<p style="text-align: left">
	　　忆往昔誓愿时到熟相应</p>
<p style="text-align: left">
	　　各得菩提记牟尼因陀罗</p>
<p style="text-align: left">
	　　利益<a>世间</a>故今入王舍城</p>
<p style="text-align: left">
	　　大仙胜无忧已降百亿魔</p>
<p style="text-align: left">
	　　转清净法轮应当大<a>欢喜</a></p>
<p style="text-align: left">
	　　如是利世间普示勇健事</p>
<p style="text-align: left">
	　　<a>解脱</a>世间苦今为摩利沙</p>
<p style="text-align: left">
	　　当得菩提故今授汝等记</p>
<p style="text-align: left">
	　　速往彼刹土见妙好庄严</p>
<p style="text-align: left">
	　　自然如是得入彼无忧城</p>
<p style="text-align: left">
	　　渐次菩提行决定当得佛</p>
<p style="text-align: left">
	　　尔时十方微尘等一切佛刹彼彼大众。以佛力故。悉见此佛竹林大众<a>菩萨</a>摩诃萨各各三昧思量。是时竹林所有菩萨摩诃萨思惟住者。并诸声闻大声闻。皆见世尊于王舍城门调伏住待。彼诸大众随世尊后住。见大庄严具中出诸偈已。悉皆遍满十方一切微尘等净不净空不空一切佛刹。彼诸佛刹所有菩萨摩诃萨及住声闻。闻此声已作如是念。何处有此法声遍满如是可意声。如是美妙。如是可爱。如是可乐。如是可喜。如是劝发。如是大功德称扬之声。及见华末香雨。雨于十方无量庄严。无量华香细末之雨。时彼菩萨摩诃萨及大声闻。舍所作业皆大惊叹</p>
<p style="text-align: left">
	　　尔时释迦如来即入三昧。名依佛庄严严饰三昧。入三昧已应时无间一切<a>娑婆世界</a>及十方一切微尘佛刹所有大众。悉见此佛刹中如是大庄严相。如彼未来世中普见如来净无染聚世界功德庄严。唯无一事。谓城壁等而自然庄严。一切十方诸佛刹土微尘等世界诸佛世尊。普见释迦如来住王舍大城。光明赫弈甚大端严。彼诸佛刹所有大菩萨摩诃萨等及大声闻。闻此偈已各皆忆念观于四方。见此世界如对目前。以一切诸佛境界力故。及见诸天种种庄严。时彼菩萨摩诃萨等及大声闻作如是念。我等决定往于彼土大集会中庄严之处。及彼佛刹功德庄严普观察之。见释迦如来已<a>修行</a>供养我等于彼佛所。得阿耨多罗三藐三菩提记。时彼十方一切佛刹微尘等世界。诸菩萨摩诃萨等及大声闻。释迦如来神力加故。各自佛刹。于<a>刹那</a>罗婆摸呼多顷。彼没此现到娑婆世界。时彼十方一一方分无量无数佛刹。微尘等菩萨摩诃萨。一切悉来到此佛刹。地及虚空遍满而住。彼诸菩萨摩诃萨等。各依菩萨种种善根若干力故。修营供养释迦如来。且置是事。或有菩萨于此佛刹。雨种种华一切遍满。为供养事供养世尊。或有雨于种种真珠。乃至或有金银毗琉璃颇梨。石藏宝摸萨罗。牛头栴檀。龙坚栴檀。多摩罗叶。悉以为末而满虚空。为供养事供养世尊。或有雨于种种严饰诸庄严具衣服绮绣。为供养事供养世尊。或竖种种幢幡华盖。为供养事供养世尊。或烧种种之香。或散种种宝鬘。或击种种伎乐。或有示现种种歌舞。或有种种香水雨此方地而洒润之。或有种种宝器盛种种宝。于世尊前捧持供养。或有种种宝器盛满香水。以华果叶而庄严之。于世尊前捧持供养。或有种种宝树种种天衣。华果庄严举手捧持。于世尊前为供养事。或有化作大梵天身合掌佛前。乃至广说如前所作。或有化作师子之形。于世尊前如是<a>礼拜</a>。彼诸众生以佛神力。及自善根加护力故。互相观视。于自眼根不取诸色。以佛世尊现如是相及魔王所作。大境界天之所作若干境界。及以如来自念处正断神足根力觉道。十八不共法诸佛境界若干变现。随世尊后入王舍大城。向彼中街莲华之所。世尊到已以右手掌摩莲华叶而挽住之。时彼莲华因挽动故。于此佛刹。一切魔宫魔所坐处悉皆振动。彼魔男女所有眷属。及诸徒众所居住者。皆生怖畏惊愕而住。自相谓言。无因<a>无缘</a>我此宫室如是震动。莫复我等魔王境界自失位耶。莫复我等所住宫室灭没之法于此起耶。我等今者决须观察</p>
<p style="text-align: left">
	　　时彼诸魔。见此事已作如是念。此佛刹土昔是五浊。谁复今者能令如是微妙庄严甚可爱乐。时彼诸魔。于自境界所居住处。并诸眷属悉不复见。唯见释迦如来三十二相大人之相。具足庄严光明赫弈甚大显照。于此一切三千大千世界及一切佛刹。种种诸相色貌现住众生普遍。而无有一可识众生。时彼一切无量众生。于世尊前悉见修营为供养事。时彼诸魔作如是念。我等决定往彼释迦如来所。见已礼拜并诸所问。我等魔王并诸眷属。今日悉皆何处去耶。尔时此佛世界百俱胝魔。并诸眷属往世尊所。到已恭敬于佛前住。时彼魔王向佛曲躬。合掌恭敬说如是偈</p>
<p style="text-align: left">
	　　我以清净心归依于世尊</p>
<p style="text-align: left">
	　　速放我令去从今行法行</p>
<p style="text-align: left">
	　　尔时世尊以偈答曰</p>
<p style="text-align: left">
	　　我不障一人来者及去者</p>
<p style="text-align: left">
	　　汝若能知道随汝欲所去</p>
<p style="text-align: left">
	　　尔时魔王复说偈曰</p>
<p style="text-align: left">
	　　如我所欲去所乐自宫室</p>
<p style="text-align: left">
	　　今见五种缚瞿昙之所缚</p>
<p style="text-align: left">
	　　尔时世尊以偈答曰</p>
<p style="text-align: left">
	　　我断诸分别自解脱世间</p>
<p style="text-align: left">
	　　我既解脱缚令他离恼害</p>
<p style="text-align: left">
	　　尔时世尊。即以佛眼观视一切此佛刹土地及虚空众生遍满。而说偈言</p>
<p style="text-align: left">
	　　汝等今当听一切普来者</p>
<p style="text-align: left">
	　　弃舍诸疑惑且各默然住</p>
<p style="text-align: left">
	　　世间佛难值法僧值亦难</p>
<p style="text-align: left">
	　　具足净信难菩提行复难</p>
<p style="text-align: left">
	　　亲于世尊前得闻法甚难</p>
<p style="text-align: left">
	　　能修于诸忍此一时亦难</p>
<p style="text-align: left">
	　　调伏心为难及修于空行</p>
<p style="text-align: left">
	　　能断诸分别一切世间恶</p>
<p style="text-align: left">
	　　菩提行难得如我先所行</p>
<p style="text-align: left">
	　　我当为汝说但说一华分</p>
<p style="text-align: left">
	　　暗阴令灭坏示现无上道</p>
<p style="text-align: left">
	　　所得菩提者今当断三垢</p>
<p style="text-align: left">
	　　听大师善说度<a>彼岸</a>诸流</p>
<p style="text-align: left">
	　　舍诸大渴爱建立三解脱</p>
<p style="text-align: left">
	　　安立三护等<a>三界</a>诸烦恼</p>
<p style="text-align: left">
	　　散灭令无余汝为供三宝</p>
<p style="text-align: left">
	　　复为法故来世尊天及魔</p>
<p style="text-align: left">
	　　三世加护故三世惑覆心</p>
<p style="text-align: left">
	　　皆得最胜断得解脱三界</p>
<p style="text-align: left">
	　　灭烦恼之忍及四种颠倒</p>
<p style="text-align: left">
	　　颠倒诸凡夫分别无体性</p>
<p style="text-align: left">
	　　彼非有忍器眼等着诸色</p>
<p style="text-align: left">
	　　身口意覆翳彼无四<a>禅定</a></p>
<p style="text-align: left">
	　　亲近于生死聪明智慧者</p>
<p style="text-align: left">
	　　能修于禅定彼今得解脱</p>
<p style="text-align: left">
	　　离于四颠倒及解脱众生</p>
<p style="text-align: left">
	　　自在拔四流解知诸起灭</p>
<p style="text-align: left">
	　　所有调柔者当得度彼岸</p>
<p style="text-align: left">
	　　菩萨具四行及以无所畏</p>
<p style="text-align: left">
	　　正智皆能断众生诸有缚</p>
<p style="text-align: left">
	　　能解知五阴无漏离罥缚</p>
<p style="text-align: left">
	　　不复数数生到有海彼岸</p>
<p style="text-align: left">
	　　汝等诸佛前速发露诸恶</p>
<p style="text-align: left">
	　　诸恶断无余到彼<a>无畏</a>岸</p>
<p style="text-align: left">
	　　所有生死苦随受有为者</p>
<p style="text-align: left">
	　　数数生诸有随遂于恶友</p>
<p style="text-align: left">
	　　当远离恶友断除于恶见</p>
<p style="text-align: left">
	　　忆念生死苦修习第一义</p>
<p style="text-align: left">
	　　当饮无上水应修习于空</p>
<p style="text-align: left">
	　　第一义无体无实亦无相</p>
<p style="text-align: left">
	　　六根犹如空此中无作者</p>
<p style="text-align: left">
	　　分别相如是唯分别无法</p>
<p style="text-align: left">
	　　六受及六爱六触为其本</p>
<p style="text-align: left">
	　　六触入如是亦须解知空</p>
<p style="text-align: left">
	　　观察无一切<a>如法</a>自体性</p>
<p style="text-align: left">
	　　无起亦无灭此中见无实</p>
<p style="text-align: left">
	　　诸法同法性三世无一物</p>
<p style="text-align: left">
	　　若知无热恼此道最无上</p>
<p style="text-align: left">
	　　离十三我相众生想分别</p>
<p style="text-align: left">
	　　如是修羼提此彼得解脱</p>
<p style="text-align: left">
	　　尔时世尊。以无碍福力而无所畏。依种殖善根故能变现出大圆音声遍十方。说如此偈</p>
<p style="text-align: left">
	　　尔时十方无量阿閦毗恒河沙譬喻等诸空不空五浊世界。悉皆闻此圆音演说。闻此声已彼刹那顷。如是一一无量佛刹。无量无数百千俱胝那由他等。所有众生甚无所欲。唯有清净爱乐之心。于往昔所得阿耨多罗三藐三菩提更不退转。或得种种三摩提羼提陀罗尼。于此佛所集无量无数众生。闻如此句义文字已即得阿毗跋致。复有无量无数众生。于三乘法各随得度</p>
<p style="text-align: left">
	　　尔时光味菩萨摩诃萨。以己神力化作七宝阶。以华遍布其上为莲华座。欲令如来升此座故。向佛恭敬曲躬合掌。说如是偈</p>
<p style="text-align: left">
	　　佛一切智月观世老病死</p>
<p style="text-align: left">
	　　忧患所没溺世间动不动</p>
<p style="text-align: left">
	　　为彼作法桥佛观满刹土</p>
<p style="text-align: left">
	　　无量大众生悉皆合掌待</p>
<p style="text-align: left">
	　　分布施法会示现己所得</p>
<p style="text-align: left">
	　　破众生烦恼无比方便智</p>
<p style="text-align: left">
	　　于此普示现佛升莲华座</p>
<p style="text-align: left">
	　　普雨大法雨十方一切佛</p>
<p style="text-align: left">
	　　及余智大仙与佛作证明</p>
<p style="text-align: left">
	　　牟尼因陀罗降伏大魔王</p>
<p style="text-align: left">
	　　自性空无有知法如虚空</p>
<p style="text-align: left">
	　　忆念昔誓愿转无上法轮</p>
<p style="text-align: left">
	　　今当拔众生住于四流者</p>
<p style="text-align: left">
	　　人中师子王佛今知此法</p>
<p style="text-align: left">
	　　令度三有海佛说无等法</p>
<p style="text-align: left">
	　　除众生罪垢世尊大智慧</p>
<p style="text-align: left">
	　　利益诸众生安置善逝道</p>
<p style="text-align: left">
	　　尔时世尊。如其所化宝阶之上钵头摩座升莲华台。如来坐已。遍观十方一切大众告魔王言。汝今于此应生欢喜。由汝因缘今得此处大集法门。说此法时。无量无数所有众生。今世来世皆得解脱。处胎殃横老死四流。普各得度住吉祥道。又复令得虚空等智。魔王汝今此处为首。令诸众生善根增长。魔王汝可请我<a>说法</a>。令此众中高慢众生。度诸流故而为说法。是时魔王说如是偈</p>
<p style="text-align: left">
	　　瞿昙若无过及无嗔慢者</p>
<p style="text-align: left">
	　　云何惊动我今此说大法</p>
<p style="text-align: left">
	　　若有此嗔慢云何得解脱</p>
<p style="text-align: left">
	　　我今未审知牟尼为我说</p>
<p style="text-align: left">
	　　尔时世尊。即以偈颂答魔王曰</p>
<p style="text-align: left">
	　　我处十月胎同彼人中事</p>
<p style="text-align: left">
	　　汝魔欲害我我都无秽憎</p>
<p style="text-align: left">
	　　我忍度诸恶秽恶悉无余</p>
<p style="text-align: left">
	　　我既出生已汝复动大地</p>
<p style="text-align: left">
	　　雨石来害我复欲断我乳</p>
<p style="text-align: left">
	　　令乳速干竭无量不爱事</p>
<p style="text-align: left">
	　　何种而不作我住禅定时</p>
<p style="text-align: left">
	　　遣诸女恼我我又乞食时</p>
<p style="text-align: left">
	　　障他令不施请我作国王</p>
<p style="text-align: left">
	　　令我轮生死踰城<a>出家</a>时</p>
<p style="text-align: left">
	　　复令夜黑暗兵众围绕城</p>
<p style="text-align: left">
	　　是皆汝所作我乘神通往</p>
<p style="text-align: left">
	　　复放大风雨令地为沟坑</p>
<p style="text-align: left">
	　　沙石高满路我住寂静林</p>
<p style="text-align: left">
	　　现作畏恶声于彼苦行处</p>
<p style="text-align: left">
	　　吹作切寒风在河欲度处</p>
<p style="text-align: left">
	　　汝复放暴流现作猛师子</p>
<p style="text-align: left">
	　　复欲令杀我我欲饮食时</p>
<p style="text-align: left">
	　　汝以毒和食我往菩提树</p>
<p style="text-align: left">
	　　雨下金刚雹刀箭雨器仗</p>
<p style="text-align: left">
	　　<a>袈裟</a>法衣服悉欲令涂污</p>
<p style="text-align: left">
	　　我处金刚座利益诸众生</p>
<p style="text-align: left">
	　　彼时汝亦遣诸女来恼我</p>
<p style="text-align: left">
	　　汝并将军众不忆害我时</p>
<p style="text-align: left">
	　　我无微尘意于汝作恼乱</p>
<p style="text-align: left">
	　　我证无上道已曾降伏汝</p>
<p style="text-align: left">
	　　汝今乃无耻复说是恶语</p>
<p style="text-align: left">
	　　往以恶方便恼大迦叶等</p>
<p style="text-align: left">
	　　无量众生善汝皆所灭坏</p>
<p style="text-align: left">
	　　汝既无悲怜今复欲害我</p>
<p style="text-align: left">
	　　我入城乞食复放凶醉象</p>
<p style="text-align: left">
	　　调达放大石三月食<a>大麦</a></p>
<p style="text-align: left">
	　　孙陀罗恶声火坑恶毒食</p>
<p style="text-align: left">
	　　是皆汝所作决定重恶业</p>
<p style="text-align: left">
	　　汝昔向道树威力并军众</p>
<p style="text-align: left">
	　　以无量刀箭持来欲害我</p>
<p style="text-align: left">
	　　不动我一毛何故复住此</p>
<p style="text-align: left">
	　　如为醉毒涂起发俱胝魔</p>
<p style="text-align: left">
	　　那由他众生来满此佛刹</p>
<p style="text-align: left">
	　　如是证知我我住慈悲心</p>
<p style="text-align: left">
	　　怜愍于一切而汝常于我</p>
<p style="text-align: left">
	　　极作恶障碍此诸牟尼尊</p>
<p style="text-align: left">
	　　因陀罗牛王悉现证知我</p>
<p style="text-align: left">
	　　我今于恶时施作于佛事</p>
<p style="text-align: left">
	　　我为众生故住于解脱心</p>
<p style="text-align: left">
	　　纵汝加诸恶我终不舍忍</p>
<p style="text-align: left">
	　　我无嫉妒意秽恶诸过患</p>
<p style="text-align: left">
	　　我为随摄汝如是常勤劳</p>
<p style="text-align: left">
	　　我欲寂灭汝今应请我说</p>
<p style="text-align: left">
	　　<a>甘露</a>第一法令三界寂灭</p>
<p style="text-align: left">
	　　为汝除恶业汝速清净意</p>
<p style="text-align: left">
	　　于我生依怙我常清净心</p>
<p style="text-align: left">
	　　欲令汝解脱汝常怀恶心</p>
<p style="text-align: left">
	　　应当舍恶见意作清净信</p>
<p style="text-align: left">
	　　汝今当觉知不久得授记</p>
<p style="text-align: left">
	　　尔时魔王。复于佛所倍增嗔恨。从此欲去自知五缚。即欲出于可畏之声复不能出。以己嗔力发热毒气。其气猛盛欲害如来。是时世尊以慈善力。变此恶气为苏摩那华盖。普遍十方一切佛刹。于一切诸佛<a>寿命</a>安隐现说法者。苏摩那盖于虚空中近佛顶住。时彼佛刹所有菩萨摩诃萨各各请问。今此华盖从何而来。是谁神力之所变化。时彼诸佛各答所问。诸菩萨言。诸善男子。彼有世界名曰萨诃。五浊不净。有佛世尊。名释迦如来阿罗诃三藐三<a>佛陀</a>。以本愿力故。成阿耨多罗三藐三菩提已。现在说法。为欲摧灭诸魔境界力故。竖立一切诸佛力无所畏佛境界故。一切诸<a>佛教</a>法三宝种灯令久住故。一切善根增长故。以精进神力变化降伏一切外道之怨故。一切惊怖不吉诤论。恶梦恶相内外怨敌。斗诤系缚言讼不和。水旱荒俭非时之雨。寒热风湿疫气病疠。恶声销灭故。一切天龙夜叉人非人等悉令回向故。一切刹利亦令回向故。一切四姓诲以法义。然智慧炬示以正路故。一切家宅城邑聚落人主断事。国王王宫市廛之处。悉令回向故。一切星耀昼夜度数。半月一月时节年岁。悉皆正行故。一切五谷华果药草。悉皆成熟故。一切工巧生业处所不令散失所作成就故。一切身口意业过患悉得销灭故。善作筹量念慧总持。勇猛无畏色相乐说。悉皆增长故。一切法无障明觉四圣种法作受持故。光显大乘增长菩萨摩诃萨安慰阿毗跋致地金刚心作护持故。作十地一味故。解无生法忍受佛职建立菩提故。所化众生如所随摄转大法轮。大悲普覆一切众生。住波罗蜜。住无上道。雨于法雨。以法滋味充足众生故。满足一切诸佛之事。解脱一切四魔境界故。建立无余<a>涅槃</a>之界故。有陀罗尼印。名金刚摧碎心高缘法等句入差别记。欲说故。一切过去如来阿罗诃三藐三佛陀。名金刚摧碎心高缘法等句陀罗尼印入差别记。受持互相<a>随喜</a>。及现在十方诸佛住世寿命将养。一切诸佛亦说彼金刚摧碎心高缘法等句陀罗尼印入差别记。现说受持互相随喜。于未来世十方世界。诸余如来阿罗诃三藐三佛陀。所有诸佛当出于世。亦说此金刚摧碎心高缘法等句陀罗尼印入差别记。亦当说受持互相随喜</p>
<p style="text-align: left">
	　　尔时彼诸佛刹所有菩萨各各请佛。白言世尊。此是何法。我昔未闻金刚摧碎心高缘法等句陀罗尼印入差别记。能作如是无量利益。能具足如是不可思议法利。能作一切法无障碍明。乃至寂灭。诸佛世尊说此金刚摧碎心高缘法等句陀罗尼印入差别记时。一切魔力境界磨灭。乃至于彼无余涅槃而般涅槃。于诸众生无量利益无量安乐。为欲怜愍一切世间。利益安乐无量<a>天人</a>众生聚故。时彼诸佛告彼菩萨作如是言。善男子。我亦共汝往彼娑婆世界释迦如来阿罗诃三藐三佛陀之所住处。所有十方现在世尊寿命将养。诸余世界彼诸世尊。共一切菩萨前后围绕。并声闻僧侠侍于前。彼诸世尊亦当往彼释迦如来大集会所。彼释迦如来共诸佛。亦当说此金刚摧碎心高缘法等句陀罗尼印入差别记。当共受持。当互随喜。利益众生遮恶业行。为满贤行满无上智故。一切诸佛今悉集彼。与诸菩萨声闻僧等围绕夹侍。今悉现前在彼佛所。若汝欲得此金刚摧碎心高缘法等句陀罗尼印入差别记。应往彼听。及欲供养无量无数恒河沙等之所譬喻一切佛刹诸佛世尊。一时现在及欲见彼。昔所未见诸佛境界。菩萨境界。诸天境界。诸魔境界。佛刹庄严之所严饰。及欲见彼昔所未见无量佛集者。今正是时。可共我等往彼世界释迦如来所住之处大集法会。时彼菩萨摩诃萨各白佛言。如是如是。大德世尊。我等当与如来俱往彼处娑婆世界释迦如来所集法会。于彼佛所昔所未闻。为听彼法金刚摧碎心高缘法等句陀罗尼印入差别记故。我等于彼无量无数诸佛世尊。一时一集住世将养者得供养故。及闻彼法。我等于娑婆世界。得见彼四种神通境界严饰普庄严事。及见彼大集法会庄严。我等若往彼佛刹说陀罗尼时。得容止处不。及得承事供养彼佛听法以不。又彼如是所集徒众菩萨摩诃萨得供养不。时彼诸佛各各告彼诸大菩萨摩诃萨及大声闻作如是言。诸善男子。汝等莫疑于彼世界有容止处不。何以故。诸佛境界入无边平等智巧。无边成熟众生。无边广博空处。诸善男子。彼释迦如来大巧方便具足。善男子。所有众生众生界所摄者。但界入所依处。彼诸众生。若一一众生。假使如须弥等身。彼释迦如来。能令一切无量众生。如是等身入芥子中。一一众生所居之处。皆得广博空处。远不相见一切众生。如是大身入一芥子。而不觉知有增减相。复次善男子。所有地界是坚[革*卬]者。释迦如来。悉能令彼一切地界入一最细邻虚尘中。彼大地微尘亦不觉知有增减相。是名如来巧方便智如是具足。复次善男子。一切水界所有津润。释迦如来。悉能令彼一切水界入一最细毛端之中。彼一毛端一切水界。亦不觉知有增减相。复次善男子。一切火界所有暖相。悉能令彼一切三世所有火界入一最细邻虚尘中。而彼火界入细微尘行自境界。犹如广博虚空之处。复次善男子。所有风界可觉者。释迦如来悉能令彼一切风界入一毛孔。彼一切风于一毛孔行自境界。犹如广博虚空之处。复次善男子。十方佛刹一切众生及彼四大。释迦如来悉能令彼入一最细邻虚尘内。一切众生并彼四大。行自境界所用之事。犹如虚空不相娆乱。亦不觉知彼一微尘有增减相。是名如来巧方便智如是具足。复次善男子。乃至三世所摄众生。六入行取愿持语言。音声文字言说三行。作业阴界分别长养。种种所作。彼一切众生往昔已来。三世所摄六趣生死起灭。乃至一切众生三世所摄。过刹那。罗婆。牟忽多者。乃至一切众生三世所摄。乃至及一切众生三世所摄受。所受苦乐觉知。彼一切一刹那顷。彼释迦如来悉能觉知。若干诸相悉具足知。而如来不分别。无分别无思念。如三世际悉知是相。善男子。诸佛入境界智方便。平等成熟众生方便具足。尔时诸佛说释迦如来如此相时。种种诸方彼诸如来各各徒众。无量无数百千菩萨。愿智神通胜妙境界。皆度彼岸</p>
				</div></div><hr><script charset='utf-8' src='../../js/footer.js'></script></body></html>