<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大哀经 第二卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大哀经 第二卷</center></div><div class='fo'><center>经文出处:来自无量光明网</center><br/><br>
<p style="text-align: left">
	　　<strong>大哀经 第二卷</strong></p>
<p style="text-align: left">
	　　西晋月氏<a>三藏</a>竺法护译</p>
<p style="text-align: left">
	　　无盖法门品第三</p>
<p style="text-align: left">
	　　于是法[敖/力]王<a>菩萨</a>在于彼会。而白佛言。唯然<a>世尊</a>。如来境界不可思议。示现建立大圣威光。令诸菩萨永无狐疑。各各<a>修行</a>。唯当宣说无盖之门大会法品。所以者何。其大会者今悉集此。皆为菩萨。一被大德铠不可思议。二以大<a>神通</a>圣慧娱乐。三皆有功勋通于十方。四所修清白心离垢秽。五以明<a>解脱</a>多所照耀。六皆为诸佛所见咨嗟宣扬功勋。七于一切法得尊<a>自在</a>。八诸度无极越终始岸。九一切皆从权方便生。十而悉消化魔业欲尘。十一降伏一切诸外邪道。十二皆能分别方便讲说章句谊理。十三慧无挂碍智度无极超于<a>彼岸</a>。十四其意自由勇步无难逮圣总持。十五建立无盖辩才无断。十六晓了众生根原所趣。具足缺漏备不备者。十七察诸众生从应所解而为<a>说法</a>。十八所宣经道除众罪殃而无遗漏。十九其音随时柔软和雅。如哀鸾鸣。犹龙海吼。亦如梵声。二十慈愍众生而示灭度。亦以慈愍令众得济。二十一心常怀执无极之慈。二十二志性抱念无盖之哀。二十三所住坚固而不可动。言行相应。二十四修立法幢显示十方。二十五其志坚强犹如金刚。不可破坏如铁围山。二十六尽建所愿不失本誓。二十七畅入深妙分别玄奥十二缘起。二十八蠲除两际断灭常见一切诸见六十二疑所习连着。二十九亦如大乘群庶法王。诱进牵致使入于道。三十众庶大导将致无难。三十一从无央数劫好乐法宝合集智慧。三十二为大医王疗众人病。灭除众生无色尘劳蓄滞之病(第三十三法经本阙)。三十四此诸菩萨大师子王所抚育子。三十五一切诸行若听异音。闻说如来秘密之谊。亦不恐惧。三十六而以相好庄严其身。三十七皆以大哀具足祠祀。三十八其心勇猛不怀怯弱。三十九降伏四魔爱欲境界。四十善施桥梁开寤眠寐。四十一如是根力觉意禅思解脱定意正受。以善修成所当为业。四十二常以殷勤欲度众生。四十三逮得总持揽制一切。四十四若利无利。叹誉诽谤。有誉失名。若苦若乐。于世八事而无所著。四十五其心得入<a>欢喜</a>悦豫乐爱经典。四十六颁宣流布道法之宝。四十七充满智慧备悉道空。四十八其行鲜明犹如莲华。四十九蠲除一切诸有为法。五十其光清净覆蔽日月释梵晖曜。五十一悉已逮得海中三昧。五十二道御一切诸法之宝。五十三而于三宝由得自在无能断截。五十四明识解说一切诸界。五十五执持诸<a>佛经</a>典之要五十六积累合集无量功德咨嗟之称。五十七造立无限功祚智业。五十八而得亲近具足佛慧。五十九达了当来无央数劫本末之际。六十(第六十法本内少)。法[敖/力]王菩萨白佛言。如是世尊。此诸菩萨大士之会功勋若兹。我意大圣。心自念言。当令世尊为诸菩萨宣无盖门大会法品。诸菩萨众所可由生。至未曾有天中之天。诸佛兴出多所<a>饶益</a>。则能悦可菩萨大士。使得成具。当来菩萨德本明哲。其初发意菩萨清净行欲成者令入一乘使不退转。诸菩萨众具足<a>佛法</a>。至阿惟颜一生补处。令其果报无所遗失。若有众生所识分明志存决定。怀来因缘化使入道。其不决定当令仰入于无极哀其有众生永在邪见。为说处所使决其网。乐三乘者因故佛兴而自严饰。诸天龙神犍沓和人与非人世人阿须轮。皆得蒙济。所以者何。佛兴出世实为善哉。如是比像。至未曾有难及希有。经典之要。现出于世得共睹知。唯愿大圣。斯等正士发意之顷。建立化变此法高座。一切声闻及诸缘觉。于百千劫所不能逮。吾以是故心自念言。难及难及至未曾有。此人之等。乃能施设如是色像神足变化。谁以见此。当复兴发声闻之行缘觉之心。所以者何。其有初发菩萨心者。过诸声闻缘觉之众。今欲引喻。譬如世尊。愚痴之子从生騃冥。舍夜光大宝珠。取水精珠。所见颠倒自以为是。众人所行亦复如是。舍乎大乘。转求声闻缘觉之乘。若复有人至性真实。发无上正真道意。若已发意甫发意者。亦当不久具足成就如是法要。法[敖/力]王菩萨说是语时。彼众会中三亿百千姟<a>天人</a>。皆发无上正真道意</p>
<p style="text-align: left">
	　　大哀经庄严法本品第四</p>
<p style="text-align: left">
	　　尔时世尊睹诸菩萨皆来大会。此诸菩萨皆以法故。而来集此。悉以执持如来妙藏。宣畅菩萨诸所行住无盖法门所由品奥。修御法典。复有光明名<a>无畏</a>辩。应时眉间大人之相放斯光曜。绕诸菩萨七匝已竟。因复绕于总[敖/力]王菩萨身百千匝。寻入总[敖/力]王菩萨之顶。适蒙此光承佛威神。绕诸菩萨百千匝。其光悉照师子之座。其身威仪转复光曜光明巍巍。益甚加倍踰诸菩萨。总[敖/力]王菩萨。时见如来无极威变。即从座起。偏出右肩右膝着地叉手。于世尊上<a>虚空</a>之中。化成如来庄严宝盖。佛所建立。琉璃为幢上至炎天。瑰异琦珍帝青琉璃宝藏殊妙而以严饰。垂贯真珠缯彩旗幡而为庄校。紫金交露周匝缭绕。覆诸菩萨大会之众。其盖广长大如三千<a>大千世界</a>。如是比像建立宝盖奉献如来。雨于天华。威变伎乐而自然鸣。寻时以颂而赞世尊</p>
<p style="text-align: left">
	　　光明普遍靡不见目所周悉为显谊</p>
<p style="text-align: left">
	　　诸法自在权自由不可思议趣诸德</p>
<p style="text-align: left">
	　　大圣正士演光明其口清净宣辩才</p>
<p style="text-align: left">
	　　道光绕我百千匝在吾顶上没不现</p>
<p style="text-align: left">
	　　如本意志所怀念辩才照明持亦然</p>
<p style="text-align: left">
	　　所知百千胜于前用蒙人雄道师恩</p>
<p style="text-align: left">
	　　其身巍巍心清净踊跃以时获如愿</p>
<p style="text-align: left">
	　　乃知正觉慧无量其大辩才入我身</p>
<p style="text-align: left">
	　　佛实难及威无极其羸劣者不所乐</p>
<p style="text-align: left">
	　　承佛圣旨今悉见当复启问愍众生</p>
<p style="text-align: left">
	　　诸菩萨众行所入等趣<a>世间</a>而御众</p>
<p style="text-align: left">
	　　所生光明所变处当复咨启阿惟颜</p>
<p style="text-align: left">
	　　魔众无量悉来会而独游步上道乘</p>
<p style="text-align: left">
	　　及余志求微妙法为是等故问最胜</p>
<p style="text-align: left">
	　　当善执持此魔场而常谛受斯佛慧</p>
<p style="text-align: left">
	　　今适是时世尊说为众生故开法藏</p>
<p style="text-align: left">
	　　鄙身明智无不及人中之尊慧无量</p>
<p style="text-align: left">
	　　能了最胜无限智今当启问无极权</p>
<p style="text-align: left">
	　　世尊圣慧由自在本于长夜所修学</p>
<p style="text-align: left">
	　　善遵[敖/力]尊为法王惟为颁宣道师行</p>
<p style="text-align: left">
	　　总[敖/力]王菩萨以颂赞佛已。白世尊曰。如来境界不可思议。诸菩萨行莫能称限。吾及众会听察如来至真等正觉所说经法。未曾厌倦睹于众生。最胜世尊行乎大哀。故问此谊何谓世尊。菩萨庄严而自校饰。以菩萨行而为应谊。何谓菩萨不可思议逮法光明离于闇冥蔽碍之患。以大法门而为清净。何谓菩萨在众生尊。第一大哀修行慈愍。成就所行不舍众生。何谓菩萨逮佛菩萨所行诸业。所尊<a>正法</a>不怀恼法善哉世尊。愿分别说诸佛菩萨之所行住等趣法门。犹如菩萨降伏魔众。蠲除疑网入如来界游菩萨境。晓了一切众生志操。心行清净摄取佛土执持魔场。从如来教而于诸法速得自在无所蔽碍</p>
<p style="text-align: left">
	　　佛告总[敖/力]王菩萨。善哉善哉。正士。乃能问于如来。欲善决了诸佛菩萨。仁能逮得无量如来所行了了。族姓子。谛听善思念之。当为汝说。如诸菩萨行及余菩萨功勋具足。疾逮一切诸法自在。总[敖/力]王菩萨及诸大众受教而听。佛言。菩萨有四事庄严。何谓四。一曰戒庄严未曾毁禁。二曰定意庄严至未曾乱。三曰智慧庄严心无蔽碍。四曰总持庄严所闻不忘。是为菩萨四事庄严。于彼何谓以戒庄严。族姓子。知则用一事以戒庄严。何谓一。常愍众生心不怀害。矜哀群黎一切有命。亦敬爱之莫不悦可。复有二事以戒庄严。何谓为二。一曰杜塞恶趣。二曰开善趣门。复有三事以戒庄严。何谓为三。一曰身行清净而无沾污。二曰口言清净辞不粗犷。三曰其心清净未尝坏乱。复有四事以戒庄严。何谓为四。一曰如所志愿必果无异。二曰如所约誓则得成就。三曰如所慕乐必成无违。四曰如所图画则得超至。是为四。复有五事以戒庄严。何谓为五。一曰与禁戒士俱共精修。二曰习学智慧未曾懈废。三曰勤志解脱不怀慢恣。四曰修度见品未尝休懈。五曰益加精进尊于无上无极灭度。是为五。复有六事以戒庄严。何谓为六。一曰无所毁犯亦不怀恨。二曰无所缺漏亦不捐弃。三曰不有沾污无所损落。四曰不为瑕疵修一清净行。五曰而博听受不从欲秽。六曰若有所听不载仰人。是为六。复有七事以戒庄严。何谓七。一曰戒品清净。二曰布施清净。三曰忍辱清净。四曰精进清净。五曰禅思清净。六曰智慧清净。七曰善权清净而无放逸。是为七。复有八事以戒庄严。何谓八。一曰所处具足。二曰其地究竟。三曰所御备悉。四曰性戒周密。五曰不被烧害得至成就。六曰佛兴出世得无所著。七曰无盖普达。八曰得从善师所问具足。是为八。复有九事以戒庄严。何谓九。一曰而于圣慧无所恐惧。二曰有所睹见而不怯弱。三曰晓了空慧。四曰分别善权。五曰习于清凉而无恼热。六曰将护禁戒如蜂采华。七曰修治其心令无情欲。八曰其心调和不怀粗犷。九曰逮得调定中和之地。是为九。复有十事以戒庄严。何谓十。一曰庄严其身具足诸相。二曰其口庄严言行相副。三曰其心庄严而无瑕疵。四曰国土庄严具足所愿。五曰开化众生庄严志性清净。六曰所生庄严一切众恶而无所犯。七曰菩萨行庄严学如来行。八曰圣慧庄严不怀自大。九曰道场庄严劝助众德。十曰力无所畏不共法庄严。立戒为本未曾舍禁。是为总[敖/力]王菩萨十事庄严</p>
<p style="text-align: left">
	　　佛告族姓子。何谓菩萨定意庄严。定有一事。何谓一。常怀慈心愍哀众生。复有二事定意庄严。何谓二。一曰修行威仪礼节。二曰性行质直而无谄饰。复有三事定意庄严。何谓三。一曰无有谀谄。二曰志性清和。三曰无有虚伪。复有四事定意庄严。何谓四。一曰为人仁调而不佷戾。二曰不怀毒害见他瑕疵。三曰不犯<a>禁忌</a>致诸患难。四曰不从愚戆以趣闇蔽。是为四。复有五事定意庄严。谓去五盖。何谓五。一曰贪欲。二曰嗔恚。三曰睡眠。四曰调戏。五曰狐疑。复有六事定意庄严。谓六思念。何谓六。一曰常念于佛。二曰常念经法。三曰常念圣众。四曰常念禁戒。五曰常念布施。六曰常念诸天。复有七事定意庄严。谓不舍道心修七觉意。何谓七。一曰意念觉意。二曰法觉意。三曰欢悦觉意。四曰精进觉意。五曰信觉意。六曰定觉意。七曰护觉意。复有八事定意庄严。谓八正由路。何谓八。一曰<a>正见</a>。二曰正命。三曰正语。四曰正业。五曰<a>正念</a>。六曰正便。七曰正意。八曰正定。复有九事定意庄严。谓菩萨不舍道心常立大哀亦无所住。其心不舍一切众生。何谓九一曰蠲除爱欲寂灭众恶不善之业。憺怕悦安。此念俱行修第一禅。二曰其人寂除思念所行。其内庠序而为专一。无思无行憺怕悦安修第二禅。三曰永观欢悦离欲之行而常安详。其身适安犹如圣贤所说所观。其意行安修第三禅。四曰断除苦乐究尽往古忧戚欢悦。观察于斯无苦无乐修第四禅。五曰皆度一切诸色之想。究畅尽竟性之如地。不复思念若干诸想。游于无量虚空之慧而为修行。六曰过于一切虚空诸想。游无量识诸识之慧而为修行。七曰皆越一切诸识智慧。不计有身不用识慧而为修行。八曰皆超一切不用识慧。于有想无想之处而为修行。九曰皆出一切有想无想之处。悉入一切思想所愚。定意思惟以为正受。以权方便不于本际而取证也。住于本愿开化众生。复有十事定意庄严。何谓十。一曰心无所生不怀嗔恚。二曰具足寂然之行。三曰不舍所愿。四曰寂在闲居。五曰不失德本。六曰其心憺怕。七曰身心休息图度计校。八曰度安诸法。九曰心得自在。十曰得贤圣性。是为十事定意庄严</p>
<p style="text-align: left">
	　　佛告族姓子。何谓菩萨智慧庄严。计有一事智慧庄严。何谓一。于一切法而不卒暴。复有二事智慧庄严。一曰舍于狐疑。二曰离诸爱处。复有三事智慧庄严。一曰断除愚戆。二曰烧尽无明坏诸阴界。三曰永灭闇冥幽昧之事。复有四事智慧庄严。一曰晓断诸苦。二曰了绝诸习。三曰明于造证。四曰不住由路。复有五事智慧庄严。一曰戒禁清净而无所获。二曰定意清净精度智慧。三曰解品清净游于众生。四曰度知见品而为清净。皆于三世无所挂碍。五曰法品清净以用成行。复有六事智慧庄严。谓净三场施度无极。净于己场身如野马。人场清净犹等如梦。道场清净无望报故。戒度无极净乎三场。身场清净等如影故。言场清净如浮响故。心场清净等如幻故。忍度无极亦净三场。弃捐粗辞所言清净。除去冤结常喜咨嗟。若有段段支解其身。观察法身清净无秽。进度无极亦净三场。清净无厌好游<a>生死</a>睹之如梦。坚强清净志如金刚故。无应不应。清净<a>行者</a>度想着故。寂度无极清乎三场。愚冥清净退入慧故。弃捐清净入于诸法。无所著故。勤心清净发神通故。智度无极亦净三场。四思清净化众生故。总持清净摄正法故。所愿清净严佛土故。复有七事智慧庄严将护其意。一曰于四意止不起不灭。二曰于四意断身意憺怕。三曰其神足者晓了诸根。四曰其五根者。降弃一切诸魔尘劳。五曰其五力者明晓诸法自然之故。六曰其觉意者无所不达致未曾有。七曰其由路者无往无来无往来故。复有八事智慧庄严。谓不失圣慧行权方便。一曰寂然观慧而为憺怕。二曰观察见于诸法为憺然故。三曰慧品晓法品故。四曰界品其性本行等境之故。五曰晓于诸入本无欲故。六曰明十二缘晓<a>无我</a>故。七曰达于诚信永无嗔故。八曰一切诸法无所破坏如实观故。复有九事智慧庄严。一曰知过去事。本清净故。二曰知于当来未然清净故。三曰知于现在究竟净故。四曰知定了了。<a>报应</a>之谊无所失故。五曰知于未定。导因缘故。六曰晓处于邪为开化故。七曰知佛平等达法身故。八曰等于诸法法无欲故。九曰诸圣平等修无为故。复有十事智慧庄严。一曰所有如梦为惑相故。二曰了如所梦思想相故。三曰了如野马分别相故。四曰了如实见因缘相故。五曰了如影见形用事合故。六曰了如呼响用杂会故。七曰了于法界无坏相故。八曰了于无本不住相故。九曰了于本际无动相故。十曰晓于无为。其无为者自然相故。是族姓子。菩萨所行十事智慧庄严。佛告族姓子。何谓菩萨总持庄严。以有一事而为庄严。其意常达未曾忽忘。复有二事总持庄严。一曰怀来道谊。二曰总摄无违。复有三事总持庄严。一曰晓了诸谊二曰分别严饰美辞。三曰明诫所归随其方便。复有四事总持庄严。一曰言无所著。二曰无刚[革*卯]辞。三曰所言柔和。四曰无刺讥辞。复有五事总持庄严。一曰诸所闻声唯归于谊。二曰晓诸身识唯归于慧。三曰一切经典唯归经理。四曰了诸人响唯归于法。五曰在于方俗归度世行。复有六事总持庄严。一曰言行相应。二曰顺从至诚所言清净。三曰不怀自大行无所著。四曰无有谀谄言无所失。五曰修于大哀如应说法。六曰方便随品而为宣说等讲俗智。复有七事。一曰其辩才智适发寻对。二曰辩才应机。三曰小辩才捷疾。四曰辩才无碍。五曰辩才无滞。六曰辩才无缺。七曰辩才应谊。复有八事总持庄严。一曰晓了诸天所言。二曰解识诸龙音声。三曰明察鬼神言响。四曰分别揵沓和语。五曰解阿须伦所咏。六曰达加留罗辞。七曰畅真陀罗所言。八曰识摩睺勒及诸众生口之所宣。复有九事总持庄严。一曰不猗无为。二曰诸所修行而不怯弱。三曰勇猛说法。四曰其智慧圣不为虚伪。五曰晓了所说广普具足。六曰其贡高者顺为说法。七曰得平正者为说质直而开化之。八曰见有处者为现劫烧。九曰得境界者随其学乘而为斑宣。复有十事总持庄严。一曰从其志操不为众生宣粗犷辞。二曰闻佛说法修习慧明。不复志慕世俗之智。三曰言不可尽假一文辞耳。四曰其无所住为说无处。五曰说于诸佛咨嗟无量。六曰弃除恶趣尘劳粗辞。七曰说于灭度不可称限。八曰忍于众生无碍根本。九曰从佛之教。十曰忍于分别超异辩才。是族姓子。菩萨十事总持庄严。于是世尊欲重宣此谊令人重解。即说颂曰</p>
<p style="text-align: left">
	　　诸大<a>圣人</a>有四庄严以此应谊</p>
<p style="text-align: left">
	　　尊之上乘戒禁定意及最智慧</p>
<p style="text-align: left">
	　　总持如是明解分别为诸众生</p>
<p style="text-align: left">
	　　所见钦敬其身口意常以清净</p>
<p style="text-align: left">
	　　悉断狐疑诸所句迹其奉戒者</p>
<p style="text-align: left">
	　　以此庄严生天世间功勋流布</p>
<p style="text-align: left">
	　　其所志愿辄得成就常修正行</p>
<p style="text-align: left">
	　　以行为上其奉净戒以此庄严</p>
<p style="text-align: left">
	　　其人得近速逮定意智慧解脱</p>
<p style="text-align: left">
	　　圣慧若兹亲近无为归此行者</p>
<p style="text-align: left">
	　　戒禁清净斯为庄严戒无所犯</p>
<p style="text-align: left">
	　　禁不缺漏不弄戒法性无卒暴</p>
<p style="text-align: left">
	　　名响畅溢靡不宣持戒清净者</p>
<p style="text-align: left">
	　　斯为庄严其戒清净布施鲜洁</p>
<p style="text-align: left">
	　　忍辱清净精进亦然一心清净</p>
<p style="text-align: left">
	　　智慧无异善权清净亦无放逸</p>
<p style="text-align: left">
	　　所住坚固强不可动逮明谛地</p>
<p style="text-align: left">
	　　行不怀恨性不舒缓志常谨敕</p>
<p style="text-align: left">
	　　戒清净者斯为庄严其戒茂盛</p>
<p style="text-align: left">
	　　未常退转其心不生众恼烦热</p>
<p style="text-align: left">
	　　秉意兴行未曾悔变戒清净者</p>
<p style="text-align: left">
	　　斯为庄严不恐不懅未曾慷慨</p>
<p style="text-align: left">
	　　其意寂静无能毁称其犯禁者</p>
<p style="text-align: left">
	　　常被系闭戒清净者斯为庄严</p>
<p style="text-align: left">
	　　其心修禁功勋无极志性仁和</p>
<p style="text-align: left">
	　　斯意安调则为己身庄严相好</p>
<p style="text-align: left">
	　　戒清净者斯为庄严如口所言</p>
<p style="text-align: left">
	　　身行若兹庄严其口所护庄严</p>
<p style="text-align: left">
	　　不以欲尘严饰其心戒清净者</p>
<p style="text-align: left">
	　　斯为庄严斯人则为庄严佛土</p>
<p style="text-align: left">
	　　开化众生使入大道此明哲者</p>
<p style="text-align: left">
	　　庄挍生处以是之故不犯众恶</p>
<p style="text-align: left">
	　　所谓庄严常奉佛道修治最胜</p>
<p style="text-align: left">
	　　于佛道场庄严诸力四无所畏</p>
<p style="text-align: left">
	　　以为庄严圣慧无慢普加慈愍</p>
<p style="text-align: left">
	　　一切众生其明智者所见正真</p>
<p style="text-align: left">
	　　无有谀谄不怀细碎不随贪欲</p>
<p style="text-align: left">
	　　嗔恚愚痴志性猛毅无有五盖</p>
<p style="text-align: left">
	　　修六思念而无放逸为七觉意</p>
<p style="text-align: left">
	　　奉道若兹稍渐皆惟一切定意</p>
<p style="text-align: left">
	　　亲近所行修乎寂然善顺随时</p>
<p style="text-align: left">
	　　不失众德住乐静思所察入乱</p>
<p style="text-align: left">
	　　于道自在为贤圣种未曾犹豫</p>
<p style="text-align: left">
	　　不达经典无有狐疑亦无沉吟</p>
<p style="text-align: left">
	　　除去无明无有愚冥常处至诚</p>
<p style="text-align: left">
	　　明识圣慧戒清净者无所逮得</p>
<p style="text-align: left">
	　　智慧最上定意清净顺从二事</p>
<p style="text-align: left">
	　　解脱清净不怀慢者圣慧清净</p>
<p style="text-align: left">
	　　睹见三世度众为惠晓了离欲</p>
<p style="text-align: left">
	　　则法清净斯清净者不怀自大</p>
<p style="text-align: left">
	　　其智慧者此为庄严智慧行施</p>
<p style="text-align: left">
	　　以为庄严若能清净于三品场</p>
<p style="text-align: left">
	　　己身众生及<a>修道</a>教如梦幻化</p>
<p style="text-align: left">
	　　而无所著以戒智慧而为庄严</p>
<p style="text-align: left">
	　　又复净治于三品行身行口言</p>
<p style="text-align: left">
	　　心念亦然影像幻化亦如浮响</p>
<p style="text-align: left">
	　　是为智慧而成庄严则能清净</p>
<p style="text-align: left">
	　　于三品事无能屈者亦不动摇</p>
<p style="text-align: left">
	　　普观一切常察法身智慧精进</p>
<p style="text-align: left">
	　　而自庄严亦复清净于三品事</p>
<p style="text-align: left">
	　　未曾懈惓志性坚强未常怀应</p>
<p style="text-align: left">
	　　亦无不应所以智慧一心庄严</p>
<p style="text-align: left">
	　　亦以三事修行清净其所观察</p>
<p style="text-align: left">
	　　无有闇昧斯明哲者兴立五通</p>
<p style="text-align: left">
	　　善权智慧以庄严者亦复清净</p>
<p style="text-align: left">
	　　于三品事善受总持了平等谊</p>
<p style="text-align: left">
	　　示众生法亦净佛土于四意止</p>
<p style="text-align: left">
	　　志不退转于四意断不行二事</p>
<p style="text-align: left">
	　　身心憺怕斯为神足晓了一切</p>
<p style="text-align: left">
	　　众生根原于魔尘欲永无所有</p>
<p style="text-align: left">
	　　诸法自在随顺决了无所从来</p>
<p style="text-align: left">
	　　及致来道是为威仪智慧庄严</p>
<p style="text-align: left">
	　　永致湛然为寂<a>禅定</a>所观察者</p>
<p style="text-align: left">
	　　行无崖底晓诸阴衰修乎法品</p>
<p style="text-align: left">
	　　明识诸界犹如虚空分别情入</p>
<p style="text-align: left">
	　　空无所有法无吾我从缘而起</p>
<p style="text-align: left">
	　　晓了<a>真谛</a>慧无怀恨无恐惧慧</p>
<p style="text-align: left">
	　　因缘<a>随念</a>于三世慧无所挂碍</p>
<p style="text-align: left">
	　　明了三聚之所归趣晓识三宝</p>
<p style="text-align: left">
	　　则为一相其智慧者以此庄严</p>
<p style="text-align: left">
	　　明晓幻化为悉惑相恨从惑相</p>
<p style="text-align: left">
	　　譬如若梦等如<a>芭蕉</a>为悉惑相</p>
<p style="text-align: left">
	　　诸法无会犹如影相从缘合生</p>
<p style="text-align: left">
	　　如水中月亦如呼响因对而出</p>
<p style="text-align: left">
	　　其法界者慧常无坏明了无本</p>
<p style="text-align: left">
	　　智无所住法动无动本际常然</p>
<p style="text-align: left">
	　　有为无为此无有二深要智慧</p>
<p style="text-align: left">
	　　清净为道是为庄严诸佛之法</p>
<p style="text-align: left">
	　　其人未常意怀惑乱怀来遭遇</p>
<p style="text-align: left">
	　　总持经典而常解说谊理微妙</p>
<p style="text-align: left">
	　　而恒游步灭度之惠言不卒暴</p>
<p style="text-align: left">
	　　亦无粗犷口所宣传无有不可</p>
<p style="text-align: left">
	　　诸所说音众当察谊所仰圣慧</p>
<p style="text-align: left">
	　　常以了了识经谊理靡不闻达</p>
<p style="text-align: left">
	　　以归于法不计有人一切诸法</p>
<p style="text-align: left">
	　　度世为要以此总持而自庄严</p>
<p style="text-align: left">
	　　口所颁宣常说至诚口之所言</p>
<p style="text-align: left">
	　　恒趣平等有所为者常讲经典</p>
<p style="text-align: left">
	　　随时不虚无有为事欺人兴此</p>
<p style="text-align: left">
	　　说其辩才速及正慧常无挂碍</p>
<p style="text-align: left">
	　　而无所住随顺无失善自庄严</p>
<p style="text-align: left">
	　　如好华鬘闻知天龙所说言辞</p>
<p style="text-align: left">
	　　鬼神揵沓及阿修伦迦留真陀</p>
<p style="text-align: left">
	　　及摩睺勒亦复晓了众生所说</p>
<p style="text-align: left">
	　　此等不来在于众会亦复不住</p>
<p style="text-align: left">
	　　而就见之此勇猛者为颁宣法</p>
<p style="text-align: left">
	　　则以智慧而达知之其自大者</p>
<p style="text-align: left">
	　　见怀乱意睹斯所说顺从应时</p>
<p style="text-align: left">
	　　自大贡高睹其所说其怀慢者</p>
<p style="text-align: left">
	　　无有嗔恚为分别说三乘之教</p>
<p style="text-align: left">
	　　断诸狐疑令无结网则得亲见</p>
<p style="text-align: left">
	　　佛法正真不依仰人智慧如是</p>
<p style="text-align: left">
	　　于一切字常晓灭尽所分别晓</p>
<p style="text-align: left">
	　　谊无质碍咨嗟诸佛无量功德</p>
<p style="text-align: left">
	　　其逮总持以此庄严毁咨尘欲</p>
<p style="text-align: left">
	　　所知无限善权方便随时开化</p>
<p style="text-align: left">
	　　晓了一切众生根本诸佛所知</p>
<p style="text-align: left">
	　　逮分别辩其以总持而庄严者</p>
<p style="text-align: left">
	　　斯人用此称名普闻吾住一劫</p>
<p style="text-align: left">
	　　歌叹其行不能究竟斯功德勋</p>
<p style="text-align: left">
	　　大哀经八光品第五</p>
<p style="text-align: left">
	　　世尊复告总[敖/力]王菩萨。菩萨有八光明。以此光明。离不可思议诸闇昧。修清净行。何谓为八。一曰念光明。二曰志光明。三曰游光明。四曰法光明。五曰慧光明。六曰至诚光明。七曰神通光明。八曰奉行光明。是为菩萨八大光明。于彼何谓念光明。有八事为念光明。何谓八。往古所造众德之本未曾忘失。所未立德日日积功。如所闻法未曾忘失。逮知谊理分别所趣。不从六界成就念门。断诸非法具足善德睹有强心。诸佛世尊所为建立。护持法城志怀于源。逮一切法德诸光明。是故菩萨八事光明。曰所志光明复有八事。何谓八。志解谊理不怀严饰。志在圣慧不怀识着。志在于法不怀尘欲。志在精进不怀诤讼。志在佛道不怀声闻缘觉。志在微妙不怀小乘。志在于佛不怀魔事。志在大慈大哀。未曾怀害加于众生。是为八事所志光明。游光明复有八事。何谓为八。所可游行常颁宣法。游知众生志操所念。所游之处分别辩慧。所游之处常解深妙十二缘起。所游之处有所宣畅亘无不通。所游之处晓了清净前后增损。所游之处普备一切诸佛之法。是为八。法光明复有八事。何谓八。其明照世而为解说。入于善本。又为众生演度世法。为畅圣慧。诏使令除诸罪之法。无漏法光善宣道教。不住无明及于众漏。见于生死罪福所趣。睹已尘欲光明。不堕灭尽而取证也。其光明法善察所趣客尘之源。无为法光心本清净。自然鲜洁诸法永寂。是为八事。慧光明复有八事。何谓为八。一曰八等光诸道。二曰诸道迹光慧。三曰往来光照。四曰放不还明。五曰演无著曜。六曰缘觉威曜。七曰菩萨慧明。八曰如来至真正觉光明。是为八。至诚光明复有八事。何谓为八。其堕灭尽以至诚行照曜于彼。其行诚谛第一道迹慧光照彼。其行诚谛致第二果则以照彼。其行诚谛得第三果亦复照彼。其行诚谛得第四果亦复照彼。其行诚谛得缘觉果亦复照彼。其行诚谛得菩萨忍亦复照彼。其行诚谛成佛正觉亦复照彼。是为八。神通光明复有八事。何谓为八。所谓光明靡所不曜。其天眼者睹诸色像。永寂诸响则以天耳普闻诸音。所念光明识念无央数劫往古行事。本净光明察睹一切众生心行如虚空。无碍光明又其神足游步无限诸佛国土。慧光明者成无漏圣。积德光明开化众生使修善业。慧业光明决断一切众生疑结。是为八事。奉行光明复有八事。所谓奉行。一曰遵修圣慧。二曰志智慧明。三曰行正见明。四曰奉观察光。五曰照众生性曜。六曰修其脱心。七曰无嗔恚心。八曰遵修其明令永究竟。是为八。佛时颂曰</p>
<p style="text-align: left">
	　　以往古净业心初不忽忘</p>
<p style="text-align: left">
	　　意习无所习善劝无懈废</p>
<p style="text-align: left">
	　　所闻未曾忘速得解法谊</p>
<p style="text-align: left">
	　　寂然界憺怕志强弃非法</p>
<p style="text-align: left">
	　　晓了于念门选择所造业</p>
<p style="text-align: left">
	　　怀勇者睹之建立胜自在</p>
<p style="text-align: left">
	　　守护于法城等一众生法</p>
<p style="text-align: left">
	　　智者离诸冥利益于群萌</p>
<p style="text-align: left">
	　　逮得光明曜无疑决犹豫</p>
<p style="text-align: left">
	　　志强慧自在速成至佛道</p>
<p style="text-align: left">
	　　志在于谊理不逸存严饰</p>
<p style="text-align: left">
	　　慧士不着想不猗于文字</p>
<p style="text-align: left">
	　　其志于法者善调欲离痴</p>
<p style="text-align: left">
	　　有志净善权不诤安住道</p>
<p style="text-align: left">
	　　意常存于道不念声缘觉</p>
<p style="text-align: left">
	　　常怀微妙业不念于小乘</p>
<p style="text-align: left">
	　　思惟于佛道不从诸魔教</p>
<p style="text-align: left">
	　　常怀于大哀不娆于众生</p>
<p style="text-align: left">
	　　假使所颁宣所游无狐疑</p>
<p style="text-align: left">
	　　随时化众生所在群萌行</p>
<p style="text-align: left">
	　　所游分别辩彼慧无挂碍</p>
<p style="text-align: left">
	　　明于因缘法无有缘起事</p>
<p style="text-align: left">
	　　晓了方便慧安住所步顶</p>
<p style="text-align: left">
	　　一切能普入诸佛所兴法</p>
<p style="text-align: left">
	　　世间法光明悉知人民业</p>
<p style="text-align: left">
	　　及度世圣慧雄为智慧光</p>
<p style="text-align: left">
	　　所生无罪舋大慧修本净</p>
<p style="text-align: left">
	　　善遵于道路常宣无罪业</p>
<p style="text-align: left">
	　　于漏无有漏法光明照曜</p>
<p style="text-align: left">
	　　断一切诸漏利润于众生</p>
<p style="text-align: left">
	　　于有数无数法常游于慧</p>
<p style="text-align: left">
	　　是无垢离冥游入灭尽行</p>
<p style="text-align: left">
	　　尘劳诸诤讼其慧无蔽碍</p>
<p style="text-align: left">
	　　明识众尘欲其心本清净</p>
<p style="text-align: left">
	　　其智得灭度晓不起寂然</p>
<p style="text-align: left">
	　　如是类无限大乘光明业</p>
<p style="text-align: left">
	　　彼于八等慧游达于道迹</p>
<p style="text-align: left">
	　　亦晓了往来分别于不逮</p>
<p style="text-align: left">
	　　无著及缘觉菩萨世吼护</p>
<p style="text-align: left">
	　　慧皆能达此所游解圣贤</p>
<p style="text-align: left">
	　　至诚明无量勇猛善修行</p>
<p style="text-align: left">
	　　其逮得果证无恚议第一</p>
<p style="text-align: left">
	　　其行至诚者入寂第一果</p>
<p style="text-align: left">
	　　第二三第四逮缘觉之果</p>
<p style="text-align: left">
	　　设有能加精逮法忍平等</p>
<p style="text-align: left">
	　　如最胜得道至诚皆照彼</p>
<p style="text-align: left">
	　　又其天眼者普见十方佛</p>
<p style="text-align: left">
	　　成就于天耳闻十方音声</p>
<p style="text-align: left">
	　　识念那术劫前世慧光明</p>
<p style="text-align: left">
	　　随顺知他心清净慧悉照</p>
<p style="text-align: left">
	　　游亿姟佛土神足照十方</p>
<p style="text-align: left">
	　　轻举如虚空逮无为之慧</p>
<p style="text-align: left">
	　　功德光无底神通益众生</p>
<p style="text-align: left">
	　　慧界无挂碍决群黎狐疑</p>
<p style="text-align: left">
	　　奉行所应谊志强法慧光</p>
<p style="text-align: left">
	　　至成明无限则为神通光</p>
<p style="text-align: left">
	　　修行圣智慧意广辩无底</p>
<p style="text-align: left">
	　　等观于正见究竟无结恨</p>
<p style="text-align: left">
	　　其净于此八斯光威无极</p>
<p style="text-align: left">
	　　虽未成佛道常行作佛事</p>
				</div></div><hr><script charset='utf-8' src='../../js/footer.js'></script></body></html>