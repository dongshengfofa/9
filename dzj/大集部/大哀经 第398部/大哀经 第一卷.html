<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修大哀经 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大哀经 第一卷</center></div><div class='fo'><center>经文出处:来自无量光明网</center><br/><br>
<p>　　西晋月氏<a>三藏</a>竺法护译</p>
<h2>诸<a>菩萨</a>所生庄严大会法典品第一</h2>
<p>　　闻如是。一时佛在王舍城灵鹫山。古昔诸佛之所游居。如来威神之所建立。其地道场。诸菩萨众所共咨嗟。无极法座。天龙鬼神揵沓和等。咸俱归命稽首为礼。而于佛土宣畅德本。如来威光。慕乐法门菩萨神明等。入无量无限功德如来所行。成等正觉转妙法轮。为极元首善宣开化。于一切法而得<a>自在</a>。所度无极。明晓众生志性所趣。睹其诸根。便度<a>彼岸</a>晓了一切。蠲除挂碍。诸所止处为作佛事而无俗业。坚住于行莫能当者。大<a>比丘</a>众六百万人。一切人民。灭除尘欲无众蔽碍。则为如来法王之子。行深妙法。其所由生不从颠倒。柔软和雅威仪礼节而皆备悉。为大众祐如来之道。而得亲近。诸菩萨众不可称计。行无挂碍。决了普智诸通敏慧。又诸大菩萨大慈大哀。兴布法云而演电明。为雨<a>甘露</a>满饱众生诸久饥渴。等心一切执志如地。诸所<a>妄想</a>倚着结缚皆已除弃。熙降弘恩。道品之法三十有七。犹如日殿圣慧之宫。明智光曜靡所不照。灭大幽冥显示<a>世间</a>。指其道路宣其德本。若如莲华开【门@为】之时。枯竭恩爱。志深渊池。兴立正业具大<a>神通</a>。游于<a>虚空</a>。譬如月宫照乎夜闇。所可游行等心众生。得其志性靡不忻悦。善权方便有益无损。至于道谊亦无增减。普现所行。志若须弥坚住不动。常修梵行供养三宝。于诸境界无能移转。过诸世间之所有法毁呰诽谤。现于一切诸佛国土。而现亲厚。神曜远照志如大海。其器广大盛满法水。修菩萨行。一切众生之所宗戴。犹如师子君主最尊。奉四圣谛怀于大悲心慕慈愍。寂然观察。所察普显。于深妙法而无所畏。坏诸外道。于无央数百千诸劫。究竟无抵。其若菩萨行不以懈惓。一切诸德悉已具足。</p>
<p>　　其名曰普观见无尽菩萨。皆睹诸国庄严遍现菩萨。如来种性成就无退菩萨。威仪化众示无嗔恚菩萨。无量辩才幢英变音菩萨。积累清净金光威神王菩萨。分别光明辩解散句菩萨。生无量福积累亲业菩萨。如是等类无数菩萨。</p>
<p>　　于是<a>世尊</a>班宣法门。名曰生诸菩萨。佛成正觉时十六年。见诸梵行普皆兴盛。睹诸菩萨咸来集会。欲演如来诸持法藏。而众开士皆悉云至。佛自念言。吾宁重增诸菩萨行。使得将护兴立道行。曾有经典讲无盖门。如来所为无极变化。为诸菩萨大士之众。当令进入如来境界。于时世尊以佛境界。变现如来三昧正受。佛适以此佛境。变现定意正受众祐圣旨。上虚空中自然高座。如三千大千佛土。广大高远。上至欲界及无<a>色界</a>。悉佛正行如来功德之所兴化。诸菩萨众性行清净。照于十方诸佛世界。悦可无量众生意行。一切诸天龙神宫殿靡不蒙曜。请召十方诸菩萨等。咨嗟无量名德之称。悉坐无数重阁交露。或有紫金以为墙壁。吉祥藏宝以为轩窓。以玛瑙宝而作户牖。明月藏宝以为栏楯。离垢光宝以为户扇。以普明宝而为重阁。一切众宝而为垣障。垂诸贯珠竖众幢幡。而然锭镣。悬诸缯盖。上好栴檀而用垩涂。异妙栴檀可意众香。怀来越度。海中名香而用然之。龙所出宝若干种华。而散其上。众宝之树罗列而行。诸宝香炉巍巍微妙。其所光饰。普周十方诸佛世界。清净奇妙欢悦人心。普悉现于高座之中。其师子座不可称数。亿百千姟而自然现。高座粲丽广长而峻。众所钦乐莫不忻庆。此四大域所有部界。则自然生四万宫殿而甚高大。又其栏楯高四丈九广二十里。以夜光珠离秽宝珠梵英宝珠。悬在幡盖。而以紫金庄饰交露。出自然音。从地以上乃至高座。又既崇妙自然化成无有作者。如是此四域所兴变化。三千<a>大千世界</a>亦复如是。诸有四域悉等无异。皆自然生无极宫殿。于时世尊安隐寂然从三昧起。应时三千大千世界六反震动。其大光明靡所不照。佛与菩萨诸<a>弟子</a>众眷属围绕。诸天在上歌咏功德。而雨众华散诸天衣覆盖虚空。烧众名香。空集乐器而自然鸣。十方佛国皆自然动。光照无量诸佛国已。佛大神足无极变化。境界无限威神无际。圣光无边感动无底。于灵鹫山忽然不现。与大众俱。诸天龙神揵沓和阿须伦迦留罗真陀罗摩睺勒。侍从世尊欲听经法。又四天王与诸天俱。见佛世尊欲诣讲经。于上叉手雨诸天华。供养大圣以偈赞曰</p>
<p style="text-align: center">　　日月之威曜明珠天然晖</p>
<p style="text-align: center">　　<a>佛光</a>悉蔽之消灭三恶趣</p>
<p style="text-align: center">　　其明遍佛土越须弥铁围</p>
<p style="text-align: center">　　悉归命最胜咸各怀踊跃</p>
<p>　　时四天王从诸<a>天人</a>。各以此偈赞世尊已。忻戴无量。时天帝释与忉利天。见于大圣欲诣大殿。至高座所则施供养。雨诸天香散于佛上。叉手以偈而叹颂曰</p>
<p style="text-align: center">　　神足度无极显变化无等</p>
<p style="text-align: center">　　现乎亿佛土最胜日以出</p>
<p style="text-align: center">　　降伏诸魔界普德净庄严</p>
<p style="text-align: center">　　其神足自在稽首无等伦</p>
<p>　　忉利诸天偈赞佛已。侍从世尊。</p>
<p>　　时须深天王。见佛欲诣宫殿高座。雨于天衣叉手赞佛</p>
<p style="text-align: center">　　安住慧无量普知众生性</p>
<p style="text-align: center">　　无著如虚空皆远三世事</p>
<p style="text-align: center">　　一心入诸行悉晓群生性</p>
<p style="text-align: center">　　是故可奉敬三世悉戴仰</p>
<p>　　时炎天王偈赞佛已。侍从世尊。</p>
<p>　　兜率天王与诸天俱。见于世尊欲诣宫殿大高座所。雨天珍宝而供养佛。叉手赞曰</p>
<p style="text-align: center">　　宜畅于经谊观如幻野马</p>
<p style="text-align: center">　　彼则无文字何有意心像</p>
<p style="text-align: center">　　兴愍哀众生故佛赞尊法</p>
<p style="text-align: center">　　归知法自然胜晓无吾我</p>
<p>　　时兜率天王偈赞佛已。侍从世尊。</p>
<p>　　无憍乐天王与诸天俱。见于世尊欲诣宫殿大高座所。雨宝璎珞供养佛上。叉手赞曰</p>
<p style="text-align: center">　　显示乎法身十方如虚空</p>
<p style="text-align: center">　　最胜现色像愍哀而开化</p>
<p style="text-align: center">　　宣法无有色最胜行普平</p>
<p style="text-align: center">　　礼法自然慧明识一切谊</p>
<p>　　无憍乐天以偈叹佛。侍从世尊。		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　化自在天与诸天人。见于世尊欲诣宫殿讲堂高座。雨天宝珠而供养佛。叉手赞曰</p>
<p style="text-align: center">　　禁戒离诸垢则立于清净</p>
<p style="text-align: center">　　劝化其高尊定意不可动</p>
<p style="text-align: center">　　智慧无等伦如海无嗔恨</p>
<p style="text-align: center">　　已度于终始稽首得自在</p>
<p style="text-align: center">　　神圣之足底自然立相轮</p>
<p style="text-align: center">　　显修乎慈哀从本此为先</p>
<p style="text-align: center">　　<a>解脱</a>三迳迹稽首佛<a>德行</a></p>
<p style="text-align: center">　　则以悲哀故增加以平等</p>
<p style="text-align: center">　　以寂然为华解脱成其实</p>
<p style="text-align: center">　　犹如蜂之王劝化诸眷属</p>
<p style="text-align: center">　　安住如莲华以头脑稽首</p>
<p style="text-align: center">　　善建立禁戒住于安谛地</p>
<p style="text-align: center">　　精进之势力超殊无能逮</p>
<p style="text-align: center">　　稽首正品类甚尊不可动</p>
<p style="text-align: center">　　愍哀为清净道场成光曜</p>
<p style="text-align: center">　　智慧离垢秽威明消闇冥</p>
<p style="text-align: center">　　无数百众生咸共归稽首</p>
<p style="text-align: center">　　则为无极觉头面礼大圣</p>
<p style="text-align: center">　　其脱门之迹音畅于虚空</p>
<p style="text-align: center">　　智慧驰悬远光明照十方</p>
<p style="text-align: center">　　众生华百千令得解开彼</p>
<p style="text-align: center">　　觉了离垢秽稽首无所著</p>
<p style="text-align: center">　　察之无等伦何能有踰者</p>
<p style="text-align: center">　　求之于十方导师不可逮</p>
<p style="text-align: center">　　功勋甚众多一切德备悉</p>
<p style="text-align: center">　　吾今而咨嗟其志无饱满</p>
<p style="text-align: center">　　阿须伦诸龙帝主所归礼</p>
<p style="text-align: center">　　无数诸天人佥共叹其德</p>
<p style="text-align: center">　　其所赞名称众多难思议</p>
<p style="text-align: center">　　举誉礼世尊功勋皆流布</p>
<p>　　化自在天偈赞佛已。侍从世尊。</p>
<p>　　于时世尊则以无量佛之境界。感动变化。为百千天人所共咨嗟。诣宝高座。时佛世尊适升高座。四域宫殿悉知见之。一切三千大千世界。诸在四域皆复如是。悉知见之。于时大圣坐于三千宝护高座师子之床。诸菩萨众及大弟子亦复次坐。于是大圣有三昧名无盖法门娱乐。以此定意正受。佛适三昧。圣体诸毛一一毛孔。各出江河沙等光明。威曜尽照东方诸佛世界。靡不周至。南西北方四隅上下。亦复如是。尽照诸界遍无遗漏。所照十方诸佛国土。应时诸土一切<a>地狱</a>。勤苦拷掠悉为休息。畜生解脱。饿鬼得安。时诸众生诸患消除。不为淫怒愚痴所惑。而无瑕秽苦劳之难。慈心相向共相瞻视。如父如母。如兄如弟。如子如身无异。如来光明照诸菩萨诸菩萨众承佛威神。光曜之中说此颂曰</p>
<p style="text-align: center">　　精进力无量广普无所住</p>
<p style="text-align: center">　　又以精勤力越度亿载劫</p>
<p style="text-align: center">　　十力功流布普达于十方</p>
<p style="text-align: center">　　释迦文威光广照于一切</p>
<p style="text-align: center">　　其欲求法谊故往百千土</p>
<p style="text-align: center">　　<a>礼佛</a>听尊法而至忍世界</p>
<p style="text-align: center">　　其在兜率天十方诸菩萨</p>
<p style="text-align: center">　　斯等察此光佛演安众生</p>
<p style="text-align: center">　　魔尘异学众降以精进力</p>
<p style="text-align: center">　　如莲华出日须弥照十方</p>
<p style="text-align: center">　　其身曜无底晖普于一切</p>
<p style="text-align: center">　　诣彼听尊法最胜转法轮</p>
<p style="text-align: center">　　今日无等伦班宣无比经</p>
<p style="text-align: center">　　十力愍众生故转尊法轮</p>
<p style="text-align: center">　　今日众集会广普难可遇</p>
<p style="text-align: center">　　笃信欲见佛今当诣忍土</p>
<p>　　尔时光明普告十方诸佛国土。说斯颂已。动诸佛国安于众生。耀诸法界净除一切尘劳之境。灭众幽冥蔽魔宫殿。与诸菩萨无数眷属。还回忍土。在佛头上忽然不现。</p>
<p>　　于时东方无量功德宝福普辞世界。其佛号离垢净光海华无断光言王如来。佛土有菩萨。名首藏华诸法自在。彼光所请。与十江河沙等诸菩萨众会眷属围绕。忽没彼土。须臾之顷至此忍界。诣宝高座住世尊前。稽首足下绕佛万匝。雨夜光珠众宝璎珞供养散佛。以颂赞曰</p>
<p style="text-align: center">　　十力功勋发皆达于十方</p>
<p style="text-align: center">　　嗟叹无等伦德祚度彼岸</p>
<p style="text-align: center">　　我等所诣土欲听经法故</p>
<p style="text-align: center">　　一切闻名称释师子之号</p>
<p style="text-align: center">　　世尊为平等离垢光普曜</p>
<p style="text-align: center">　　如诸法无本亦无有嗔恨</p>
<p style="text-align: center">　　见危惧众生辄令得解脱</p>
<p style="text-align: center">　　为诸法之王如幻师善学</p>
<p>　　时诸菩萨无央数众。嗟叹佛已。各神足力悉化作座而坐其上。</p>
<p>　　南方佛辩世界。无量德宝辩如来佛土。有菩萨名宝柱。与十江河沙等诸菩萨俱眷属围绕。在于彼土忽然不见。须臾之顷至此忍界。诣宝高座住于佛前。以白珠交露覆盖佛上。稽首足下绕佛万匝。以颂赞曰</p>
<p style="text-align: center">　　世尊悉周匝愍雨于众生</p>
<p style="text-align: center">　　开【门@为】光明焰以空无吾我</p>
<p style="text-align: center">　　以八平正路消竭尘欲渊</p>
<p style="text-align: center">　　寂秘诸树王长育清白林</p>
<p style="text-align: center">　　则以智慧光化灭阴冥母</p>
<p style="text-align: center">　　悟久梦众生溺没终始流</p>
<p style="text-align: center">　　为显示正路消竭恩爱池</p>
<p style="text-align: center">　　令逮清净眼使度如前胜		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　时无数菩萨颂赞佛已。各神足化变作其座皆自处上。于时西方照耀世界。普明如来至真佛土。彼有菩萨名显音契王。与十江河沙等诸菩萨俱眷属围绕。在于彼土忽然不现。须臾之顷至此忍界。诣宝高座住于佛前。雨瑛真珠供养世尊。稽首足下绕佛万匝。以赞颂曰</p>
<p style="text-align: center">　　其圣体之行犹如虚空界</p>
<p style="text-align: center">　　所愿悉清净劫数无有量</p>
<p style="text-align: center">　　其身净无垢永无有众漏</p>
<p style="text-align: center">　　能周于十方无思议佛土</p>
<p style="text-align: center">　　所讲如时雨雷震梵妙音</p>
<p style="text-align: center">　　悦可群萌类应如志所慕</p>
<p style="text-align: center">　　其心无所行亦无有不行</p>
<p style="text-align: center">　　所演畅诸音出应众生心</p>
<p>　　时无数菩萨颂赞佛已。各神足化变作其座皆自处上。</p>
<p>　　于时北方众宝锦界。无量德宝光如来佛土。彼有菩萨号曰海觉。与十江河沙等诸菩萨俱眷属围绕。在于彼土忽然不现。须臾之顷至此忍界。诣宝高座住于佛前。稽首足下绕佛万匝。以颂赞曰</p>
<p style="text-align: center">　　体色紫磨金觉施以寂然</p>
<p style="text-align: center">　　善照于十方快普现其身</p>
<p style="text-align: center">　　其体无俦匹众人若观察</p>
<p style="text-align: center">　　则灭诸欲尘忻豫长安隐</p>
<p style="text-align: center">　　最胜诸学子瞻戴世光明</p>
<p style="text-align: center">　　其志咸忻仰如须弥顶王</p>
<p style="text-align: center">　　皆诸神足力若干种变化</p>
<p style="text-align: center">　　不能见最胜顶上之威相</p>
<p>　　时无数菩萨颂赞佛已。各各神足变作其座皆自处其上。</p>
<p>　　于时东南方无忧世界。除众戚冥如来佛土。有菩萨名普曜。与十江河沙等诸菩萨俱眷属围绕。在于彼土忽然不现。须臾之顷至此忍界。诣宝高座住于佛前。稽首足下绕佛万匝。以宝交露供养上佛。以颂赞曰</p>
<p style="text-align: center">　　于一毛孔里怀无限佛土</p>
<p style="text-align: center">　　众生不以患国土不迫迮</p>
<p style="text-align: center">　　最胜救济行为诸无眼目</p>
<p style="text-align: center">　　诸佛为最妙识胜之光明</p>
<p style="text-align: center">　　以一之刹土畅无数佛国</p>
<p style="text-align: center">　　其诸所显现刹土不增减</p>
<p style="text-align: center">　　随如应方便大称随时入</p>
<p style="text-align: center">　　普入一切变神足所感动</p>
<p>　　时无数菩萨颂赞佛已。各神足变化作其座皆自处上。</p>
<p>　　于时西南方善观世界。大哀观众生如来佛土。有菩萨名思于大哀。与十江河沙等诸菩萨俱眷属围绕。在于彼土忽然不现。须臾之顷至此忍界。诣宝高座住于佛前。雨妙衣服供养覆佛。稽首足下绕百千匝。以颂赞曰</p>
<p style="text-align: center">　　禁戒甚清净人尊如宝珠</p>
<p style="text-align: center">　　长夜自将护如牦牛爱尾</p>
<p style="text-align: center">　　见于毁禁者加之以愍哀</p>
<p style="text-align: center">　　不自叹己身不呰毁他人</p>
<p style="text-align: center">　　住如须弥山意定不可动</p>
<p style="text-align: center">　　智慧如江海尊超于神灵</p>
<p style="text-align: center">　　已度一切有有为缚刑狱</p>
<p style="text-align: center">　　化亿载众生疗其尘劳病</p>
<p>　　时无数菩萨颂赞佛已。各神足化变作其座皆自处上。</p>
<p>　　于时西北方离暗冥世界。光净王如来佛土。有菩萨名光曜网。与十江河沙等诸菩萨俱眷属围绕。在于彼土忽然不现。须臾之顷至此忍界。诣宝高座住于佛前。以宝璎珞之具用覆佛上。稽首足下绕百千匝。以颂赞曰</p>
<p style="text-align: center">　　身觉了<a>生死</a>犹如幻师化</p>
<p style="text-align: center">　　示现所感动如幻无所有</p>
<p style="text-align: center">　　假如师幻化众生皆如兹</p>
<p style="text-align: center">　　其界不可动众生无自然</p>
<p style="text-align: center">　　如人卧寐梦睹见若干形</p>
<p style="text-align: center">　　寤则无所见诸色想无为</p>
<p style="text-align: center">　　圣<a>说法</a>如梦有为从念生</p>
<p style="text-align: center">　　见有所退转不退不回还</p>
<p>　　时无数菩萨颂赞佛已。各神足化变作其座皆自处上。</p>
<p>　　于时东北方住净离垢世界。空城离垢心如来佛土。有菩萨名觉无底离垢。与十江河沙等诸菩萨俱眷属围绕。在于彼土忽然不现。须臾之顷至此忍界。诣宝高座住于佛前。以常鼓音交露覆盖佛上。稽首足下绕百千匝。以颂赞曰。</p>
<p style="text-align: center">　　明识深妙法等解指自然</p>
<p style="text-align: center">　　省察诸空相一切诸所法</p>
<p style="text-align: center">　　普知一切世众生心所趣</p>
<p style="text-align: center">　　其心如虚空清净慧无底</p>
<p style="text-align: center">　　群黎之所行三世诸驰逸</p>
<p style="text-align: center">　　一心一时行悉知诸所有</p>
<p style="text-align: center">　　无有众生想其心谛离念</p>
<p style="text-align: center">　　已除众妄想善权普平等</p>
<p>　　时无数菩萨颂赞佛已。各神足化变作其座皆自处上。</p>
<p>　　于时下方照明世界。深青莲首如来佛土。有菩萨名曰辩严。与十江河沙等诸菩萨俱眷属围绕。在于彼土忽然不现。须臾之顷至此忍界。诣宝高座住于佛前。以明珠交露共覆佛上。稽首足下绕百千匝。以颂赞曰</p>
<p style="text-align: center">　　如亿载佛土其中所有尘</p>
<p style="text-align: center">　　安住诸子孙来诣于最胜</p>
<p style="text-align: center">　　各欲自启问无数亿千劫</p>
<p style="text-align: center">　　则以一文字意化于一切</p>
<p style="text-align: center">　　圣慧不可喻权智无等伦</p>
<p style="text-align: center">　　总持定无量功德无崖底</p>
<p style="text-align: center">　　洪勋无能限斑宣无数劫</p>
<p style="text-align: center">　　毛孔所咨嗟不可尽究竟</p>
<p>　　时无数菩萨颂赞佛已。各神足化变作其座皆自处上。		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　于时上方庄严世界。名称如来佛土。有菩萨名诸法变王。与十江河沙等诸菩萨俱。眷属围绕在于彼土忽然不现。须臾之顷至此忍界。诣宝高座住于佛前。一切庄严众宝紫金交露之帐覆盖佛上。稽首足下绕百千匝。以颂赞曰</p>
<p style="text-align: center">　　一切安住业今显无崖底</p>
<p style="text-align: center">　　于心得自在导师行亦然</p>
<p style="text-align: center">　　独诸佛所知非众生所行</p>
<p style="text-align: center">　　如空无边际群庶本如此</p>
<p style="text-align: center">　　其行无俦匹今日显无底</p>
<p style="text-align: center">　　成佛转法轮导师灭度如</p>
<p style="text-align: center">　　犹若有所种法不失果实</p>
<p style="text-align: center">　　十方诸最胜不可称限量</p>
<p>　　时无数菩萨颂赞佛已。于佛空中。各神足化变作其座皆自处上。</p>
<h2>大哀经叹会品第二</h2>
<p>　　彼时须臾之间。十方菩萨悉会面现。其菩萨众不可称限无能计会。亿百千数莫能称载。光明所劝集于忍界。诣宝高座住世尊前。时佛【宴-女+安】然从定意兴。其明晃照自然音出。其自然音。普告于三千大千世界。令闻其教。于时佛土信不信者。已为应器比丘<a>比丘尼</a>。童男童女人与非人。天龙鬼神揵沓和阿须伦迦留罗真陀罗摩睺勒。闻佛音诏身心坦然。加敬悚息。承佛威神。自然而有妙宝宫殿。悉共趣之。须臾之间至宝高座。稽首佛足绕圣三匝。各就床榻。又此光音告敕梵天。梵忍天王。梵身天王。梵满天王。梵度着天王。大梵天王。光曜天。少光天。无量光天。光音天。净严天。少净天。无量净天。难还天。净身天。用果天。无揵天。于是天善施天。善所施天。一善天如眴之顷集宝高座。稽首足下绕佛七匝。不处地上自处其座。于时世尊睹见大众佥然来会。有神光曜名曰显现。诸菩萨力眉间演出于此光明。绕诸菩萨七匝竟已。于诸菩萨顶上而没。时有菩萨名首藏华诸法自在。遇此光曜。应时逮得一切庄严定意适三昧已。其宝高座自然为佛。有师子座。高八十亿姟百千之寻。妙宝为足众珍栏楯。妙衣敷上。一切诸华以散其上。悦意诸宝以为严饰。一切菩萨睹此缘变断绝所慕。皆令众会自睹其明。可悦一切众生。现其心意所欲求愿。寻时皆了无可犹豫。时首藏华诸法自在菩萨。复以劫叹施诸恶趣三昧正受。别化如来大师子座。庠序安隐。从三昧起恭恪钦敬。叉其十指以颂赞佛</p>
<p style="text-align: center">　　其日光明者但照世俗耳</p>
<p style="text-align: center">　　天帝威神德营从乐忉利</p>
<p style="text-align: center">　　其梵天尊王慕恋梵天上</p>
<p style="text-align: center">　　佛之圣威化变动界若此</p>
<p style="text-align: center">　　观察法自由自然如虚空</p>
<p style="text-align: center">　　若幻野马比亦如水中月</p>
<p style="text-align: center">　　诸所作所造悉为无有主</p>
<p style="text-align: center">　　晓了如诳诈见众生清净</p>
<p style="text-align: center">　　其心慕于色斯色何所在</p>
<p style="text-align: center">　　其心为自然所由皆不实</p>
<p style="text-align: center">　　一切虽清净此亦如幻化</p>
<p style="text-align: center">　　其于自然者虚伪何有处</p>
<p style="text-align: center">　　能分别本净执御心鲜洁</p>
<p style="text-align: center">　　其境<a>从容</a>来彼无有尘欲</p>
<p style="text-align: center">　　思想念诸念其心已脱此</p>
<p style="text-align: center">　　则见若干种幻化之所为</p>
<p style="text-align: center">　　虚空无所有从地而出生</p>
<p style="text-align: center">　　显示国土地若干明珠宝</p>
<p style="text-align: center">　　向者为法王建立师子座</p>
<p style="text-align: center">　　当处于此座开化亿众生</p>
<p style="text-align: center">　　跱立缯幡盖大幢诸严饰</p>
<p style="text-align: center">　　此无所从来亦无所越至</p>
<p style="text-align: center">　　若能晓诸法无所从来者</p>
<p style="text-align: center">　　便能为众生现诸胜变化</p>
<p style="text-align: center">　　大圣<a>梵音</a>声所演善哉快</p>
<p style="text-align: center">　　为世巨锭燎威神德无极</p>
<p style="text-align: center">　　愍伤吾之故当升处高座</p>
<p style="text-align: center">　　讲说于经典断生老病死</p>
<p style="text-align: center">　　其清净众生十方来会此</p>
<p style="text-align: center">　　各各次第坐欲听愍法谊</p>
<p style="text-align: center">　　本所因发举愿解于此慧</p>
<p style="text-align: center">　　圣在师子座安详颁宣法</p>
<p>　　于是世尊见首藏华诸法自在菩萨志性清净。即便处于大清净法师子之座。寻时讲说诸菩萨行。当所立趣。又有经典名无盖门。净菩萨道诸<a>佛法</a>力。成就宝身圣明屋宅。于一切法而得自在。入总持中分别解说。剖判入门大神通慧。入于微妙不退转轮。无能回还。导御一切诸定意乘。入于一乘无毁法界。说众生性根原所趣。为之唱导解发诸法。毁坏诸魔入应顺法。去诸尘劳六十二见。开化当入柔顺之法。令诸爱欲邪见乱律入无碍慧。劝众德本普无不接。颁宣权慧。皆入一切佛平等圣。悉无阴蔽无处所门。所宣诸法分别如谊。入于诸法。无念不念无应不应觉了深妙十二缘起。圣慧功德乃达魔天。佛身口意皆令庄严。所念志趣智慧明达而不可盖。入乎圣谛开化声闻。晓心所归缘觉之律。普得一切诸慧境界诸菩萨律。一切所入于法自在。颁宣如来功勋名称。</p>
<p>　　时佛讲说如是比像无极法典。说是语时。<a>教化</a>告敕诸菩萨德。所愿至诚悉已具足。示现如来变化感动。解诸众会狐疑结网。降摄一切诸魔之场。光显如来训诲之谊。备佛本业欲使具足。是故世尊。处师子座宣无盖门。于时宝幢菩萨承佛圣旨用佛庄严三昧正受。令普众会致佛庄严。建立威神。</p>
<p>　　时名闻力菩萨承佛圣旨用红莲华三昧正受建立众会。一切诸华令成法华。以此众华散于世尊一切菩萨。三昧时海觉菩萨承佛圣旨以众香定三昧正受。使诸毛孔建立演出妙味栴檀。四明网菩萨承佛圣旨以光明定三昧正受。令一切光建立众会。靡不蒙安。五大哀念菩萨承佛圣旨以无眴定三昧正受建立众会。瞻戴如来目不敢眴。六离垢察无底菩萨承佛圣旨以法悦定三昧正受建立众会。慕乐<a>正法</a>好法志法乐以法乐。七辩严菩萨承佛圣旨以愿迹定三昧正受建立众会。皆令蠲除五盖之患。八变诸法王菩萨承佛圣旨以无忽忘三昧正受建立众会。志在佛道慕如来行。九心勇菩萨承佛圣旨建立众会。使伏诸魔及外怨害。靡不从化。十降诸魔菩萨承佛圣旨以毁魔场三昧正受。适三昧已。应时三千大千世界所有众魔其数百亿及诸魔兵。速疾速疾。各从宫殿忽然不现。诣宝高座住于佛前。稽首足下绕于世尊。无央数匝不可称计。奇异妙物供养大圣。恭敬悚息一心叉手。劝助天师颁宣经典。唯愿以时开化说教。吾身今日降魔菩萨威神所建。故来劝助。唯天中天。吾当放舍所作魔事不乱众生。今以法故来至于斯。由是大圣当察吾身志操所趣。于时世尊察魔心念赞曰。善哉善哉。诸仁者等。汝党乃能放舍魔事。劝助如来令说经法。缘是之故。汝等之身因此获报皆当越度一切魔业。所以者何。犹百千岁屋室闇冥一灯入中寻即消昧。如是诸人于百千劫兴发尘劳闇冥之欲。一善本心力之所变。消灭众患令无有余。譬如诸人一日之宫一月之殿。一大宝珠。一一各出光明之曜消除众冥。如是诸人一心善本观其<a>修行</a>。而念应顺。皆除一切无明众冥六十二见九十六迳众患之难。以是之故。今日诸仁来觐如来加复劝助。因此德本。稍渐蠲除一切无慧愚痴之冥。当获无极导法之门。</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>