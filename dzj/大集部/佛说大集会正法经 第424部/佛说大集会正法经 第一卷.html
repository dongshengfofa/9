<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修佛说大集会正法经 第一卷' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说大集会正法经 第一卷</center></div><div class='fo'><center>经文出处:来自无量光明网</center><br/><br>
<p><strong>　　西天译经<a>三藏</a>朝奉大夫试鸿胪卿传法大师臣施护奉诏译</strong></p>
<p>　　如是我闻。一时佛在王舍城鹫峰山中。与大苾刍众万二千人俱。尊者阿惹憍陈如。尊者摩诃目干连。尊者<a>舍利子</a>。尊者摩诃迦叶。尊者思胜。尊者罗睺罗。尊者善容。尊者贤护。尊者贤吉祥。尊者月吉祥。尊者大势至。尊者满慈子。尊者善吉。尊者哩嚩谛。尊者栴檀军。如是等皆大阿<a>罗汉</a>。是时有<a>菩萨</a>摩诃萨。其名曰慈氏菩萨摩诃萨。普勇菩萨摩诃萨。童子吉祥菩萨摩诃萨。童子住菩萨摩诃萨。童子贤菩萨摩诃萨。无所减菩萨摩诃萨。妙吉祥菩萨摩诃萨。<a>普贤菩萨</a>摩诃萨。善现菩萨摩诃萨。金刚军菩萨摩诃萨。药王军菩萨摩诃萨。如是等六万二千菩萨摩诃萨众。复有最胜树王天子。贤天子。善贤天子。法爱天子。栴檀藏天子。香住天子。栴<a>檀香</a>天子。如是等一万二千天子众。复有妙身天女。极信天女。<a>自在</a>主天女。吉祥目天女。世吉祥天女。大世主天女。大力天女。妙臂天女。如是等八千天女众。复有优钵罗龙王。伊罗钵怛啰龙王。底民誐隶龙王。胜器龙王。最上器龙王。妙喜龙王。妙枝龙王。象头龙王。如是等八千龙王众俱来集会。到佛所已咸各头面礼<a>世尊</a>足。右绕三匝退坐一面。是时世尊默然而住。</p>
<p>　　尔时会中有菩萨摩诃萨。名曰普勇。即从座起偏袒右肩。右膝着地合掌恭敬。而白佛言。世尊。此会菩萨及诸声闻<a>天人</a>众等悉皆来集。乐欲听佛宣说妙法。此诸大众咸一谛观如来应供正等正觉殊善色相。乐入<a>佛法</a>。以乐法心观佛相故。久修习者即能远离一切障染。初修习者即发无上修善法心。不复暂起诸不善想。作是白已。</p>
<p>　　尔时佛告普勇菩萨言。我有<a>正法</a>名大集会。于阎浮提广大流布。若有众生暂得闻者。是人设有五逆重罪皆得销灭。不复退转于阿耨多罗三藐三菩提。普勇。于汝意云何。汝谓是人得闻法者。所获福聚与一佛等。普勇菩萨白佛言。如是世尊。佛言。普勇。汝莫作是见。作是见者非真实见。普勇菩萨复白佛言。世尊。当云何见。即知是人真实福聚。佛言。普勇。彼闻法者所获福聚。与殑伽沙数量如来应供正等正觉所有福聚等无有异。又复普勇。若有闻是正法者。一切皆住不退转地。即得一切如来常所观察。一切如来常现在前。降伏魔军<a>圆满</a>善法。是人即能于生灭理皆悉了知。一切皆得成就阿耨多罗三藐三菩提。尔时会中诸菩萨众。从座而起俱白佛言。世尊。如一佛福聚其量几何。佛言。诸善男子。汝等谛听。一佛福聚所有数量。譬如有人竭大海水尽洒阎浮。于此水中唯取一渧。作一殑伽河沙数量。如是一渧而复一渧。穷大海水一一渧成一殑伽河。此一一河满中沙数。尽为菩萨皆住十地。彼诸菩萨所有福聚宁为多不。诸菩萨众俱白佛言。甚多世尊。佛言。诸善男子。一佛福聚复多于彼。有闻法者转倍是数。又复诸善男子。若有众生于后末世。闻是正法生信解心。所获福聚转增于彼。无量无边不可称计。</p>
<p>　　尔时普勇菩萨复从座起而白佛言。世尊。诸有众生乐求法者。当云何求。佛言。普勇。诸求法者略有二种。一者于一切众生起平等心。二者如所闻法为众生说。普勇菩萨白佛言。世尊。如所闻法。又复云何为众生说。佛言。普勇。亦有二种。一者以所闻法回向菩提。二者于大乘法爱乐趣求。而复长时心无懈退。若能如是为众生说。是得名为真求法者。</p>
<p>　　尔时会中诸天子天女众。各从座起住立佛前。合掌向佛而白佛言。世尊。我等深心乐求正法。如佛世尊大慈大悲。能满一切众生心愿。愿为我等广分别说。</p>
<p>　　尔时世尊。即于会中。放大希有净妙光明。普照大众。是时普勇菩萨白佛言。世尊。以何因缘放是光明。佛告普勇菩萨言。汝今当知。今此会中有发阿耨多罗三藐三菩提心者。于佛世尊生难遭想。尊重恭敬劝请<a>说法</a>。以是因缘放斯光明。普勇菩萨复白佛言。世尊。诸有众生发阿耨多罗三藐三菩提心者。云何修习而能成就。佛言。善哉善哉。汝大勇猛。于大众中能以此义问佛世尊。利益一切疾成佛道。汝今亦能以此善根成就阿耨多罗三藐三菩提。如汝所问。今为汝说。汝当谛听。我念往昔过阿僧祇劫。有佛出世。号宝吉祥如来应供正等正觉明行足善逝<a>世间</a>解无上士调御丈夫天人师佛世尊。我于彼时为摩拏嚩迦。令诸众生安住佛智。忽于一时见一鹿王受诸苦恼。我于是时窃作是念。云何当能代此鹿王而受诸苦。复自思惟。一切众生轮转<a>三界</a>未离苦者皆亦如是。即发愿言。愿我当来得成佛已。一切众生离诸苦恼。生我佛刹安住佛智。普勇。我以如是善根大愿力故。即得阿耨多罗三藐三菩提。</p>
<p>　　尔时普勇菩萨闻是说已复白佛言。世尊。彼佛世时众生寿量其数几何。佛言。众生寿量满八十劫。普勇菩萨又复问言。以何劫量而登彼寿。佛言普勇。彼劫量者。譬如有人造一大城。广十二由旬。高三由旬。于彼城中置以胡麻悉皆充满。忽有一人百年一来。取一胡麻而掷于外。如是一来一掷。乃至胡麻掷尽城亦破坏。此劫数量亦复未尽。又复譬如有一大山。广二十五由旬。高十二由旬。有长寿天。百年一来一坐其上。以憍尸迦衣拂其山石。如是一来一拂。乃至彼山拂尽。其劫数量亦复未尽。普勇。如是名为劫量。是时普勇菩萨又白佛言。世尊。若人以一善根回向菩提获大福聚。得<a>寿命</a>八十劫。何况有人于佛深妙法中广大修习。其所得福不可称计。佛言普勇。若有众生得闻是大集会正法者。所获寿命。八万四千劫。何况更能于此正法书写读诵。彼获福聚转倍于前不可等比。又复普勇。若人闻此正法。起净<a>信心</a>恭敬尊重。是人九十五劫得<a>宿命</a>智。六万劫为转轮王。为一切人之所尊重悉皆爱敬。不为刀杖毒药所能侵害。临命终时有九十五俱胝佛。面现其前安慰彼人。作是告言。勿生怖畏。汝先已闻大集会正法有大福聚。是时彼九十五俱胝佛。皆为授记。一一来生我佛刹中。何况以此正法。令尽有情界。广大流布皆悉得闻。普勇菩萨复白佛言。世尊。我今于此大集会正法。乐欲听受心无厌足。佛言。善哉善哉。非唯汝心乐法无厌。我于此法喜大宣说。亦复无厌。何况诸凡夫类。于此正法起厌足心。又复普勇。若有善男子善女人。于此正法深生信乐。是人于千劫中不坏正信。五千劫中不堕恶趣。万二千劫中远离愚痴。八千劫中不生边地。二万劫中勇猛布施。二万五千劫中常生天界。二万五千劫中常行梵行。四万劫中远离眷属之所痴缚。不为烦恼所能昏蔽。五万劫中受持正法。六万五千劫中安住<a>正念</a>。普勇。彼善男子善女人。更不复起作罪业心。一切魔怨不能侵害。在在所生不处胎藏。又复有人于此正法听受读诵。是人八万劫中。得闻持具足。于千劫中离<a>杀生</a>业。九万九千劫中离妄语业。一万三千劫中离两舌业。普勇当知。以是事故。此大正法不可得遇。至于名字亦不可得闻。</p>
<p>　　尔时普勇菩萨摩诃萨。益加恭敬右膝着地。礼世尊足前白佛言。世尊。若有人。于此正法生轻谤者。是人得几所罪。佛言甚多。普勇菩萨复白佛言。彼所获罪其数几何。佛言普勇。若人于十二殑伽沙数诸佛所。起大恶心其罪尚轻。若于是正法起轻谤心者。其所获罪甚多于彼。何以故。普勇。若人于彼正法起轻谤者。是即发起破大乘心。以烦恼火而自焚烧。普勇菩萨复白佛言。世尊。一切众生业习所缠。轮转<a>生死</a>不能<a>解脱</a>。佛言普勇。如是如是。譬如有人自断其头。时有一人持以良药。所谓摩叱迦良药。虞尼那嚩良药。竭哩多嚩良药。带梨那嚩良药。如是等良药涂所断头。普勇。于汝意云何。汝谓是人还活其命不。普勇菩萨白佛言。不也世尊。是人虽涂良药其何能活。普勇彼轮转者亦复如是。</p>
<p>　　复次普勇。譬如一时有二丈夫。各持利刀互欲害命。以力相敌故俱不能害。唯致疮损苦痛亦甚。时忽有人持以良药。为涂其上其疮即愈。彼二丈夫既得愈已。忆念往苦互相谓言。我等从今不复更起相杀害心。普勇。诸有智者亦复如是。虽复造业即能追悔。而于正法不生弃背。如是渐能趣向一切离生死法。</p>
<p>　　复次普勇。如世间人舍寿报已。虽有父母忧恼啼泣。而更不能为依为怙。彼凡夫类不能自利。亦不利他。不造善业亦复如是。临命终时无所依怙。略有二种。一者自造诸不善业。复劝他作。二者于佛正法起轻谤心。普勇菩萨复白佛言。世尊。若有于佛正法生轻谤心者。是人命终当堕何处。佛言普勇。彼谤法者命终已后。当堕<a>地狱</a>受大苦恼。所谓大可怖地狱。众合地狱。炎热地狱。极炎热地狱。黑绳地狱。阿鼻地狱。噜摩诃哩沙地狱。呼呼尾地狱。如是等八大地狱中。一一地狱受一劫苦。普勇菩萨复白佛言。甚苦世尊。我今于此不忍听闻。尔时世尊。即为普勇菩萨。说伽陀曰</p>
<p style="text-align: center">　　我所说地狱汝怖不忍闻</p>
<p style="text-align: center">　　彼地狱苦恼众生业自造</p>
<p style="text-align: center">　　若作诸善业定获安乐果</p>
<p style="text-align: center">　　作诸不善者必得苦恼报</p>
<p style="text-align: center">　　生苦与死苦忧苦等缠缚</p>
<p style="text-align: center">　　不造诸乐因愚人常苦恼</p>
<p style="text-align: center">　　智者得安乐信乐大乘法</p>
<p style="text-align: center">　　<a>念佛</a>最上智永不堕恶趣</p>
<p style="text-align: center">　　普勇汝当知前前世业感</p>
<p style="text-align: center">　　少种一善因定获广大果</p>
<p style="text-align: center">　　如世种增长百谷皆无失</p>
<p style="text-align: center">　　善因生佛刹获果亦如是</p>
<p style="text-align: center">　　智者修善法远离诸苦因</p>
<p style="text-align: center">　　彼成众德本获最上安乐</p>
<p style="text-align: center">　　若能平等施善法一毫量</p>
<p style="text-align: center">　　于八万劫中获广大<a>财富</a></p>
<p style="text-align: center">　　在在所生处常念行布施</p>
<p style="text-align: center">　　以施三宝故展转报无尽		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<p>　　尔时普勇菩萨。闻佛说是伽陀已。即白佛言。世尊。云何于此大集会正法。乃能了知而得听受。佛言普勇。若人于十二殑伽沙数如来应供正等正觉所圆满善根。即得听闻此大集会正法。普勇菩萨复白佛言。世尊。云何能得如是善根圆满。佛言普勇。若能于一切如来平等知见。是即善根圆满。普勇复言。云何能于一切如来平等知见。佛言若于法师尊重恭敬。是即能于一切如来平等知见。普勇又言。而复云何于法师尊重恭敬。佛言若人于出世道发趣向心。是即于法师所尊重恭敬。普勇。如是等皆能圆满善根</p>
<p>　　佛言普勇。此大集会正法。有大功德利益一切。若人能听受书写读诵者。是人获大福聚不可称计。普勇。正使四方一一方。各有十二殑伽沙数如来应供正等正觉。皆住十二劫。说此大集会正法。听受功德而不能尽。又复四方各有如上殑伽沙数如来应供正等正觉。皆住如上劫。说此书写功德。亦不能尽。又复四方各有如上殑伽沙数如来应供正等正觉。皆住如上劫。说此读诵功德。亦复不尽。普勇菩萨白佛言。世尊。愿佛略说读诵福聚其数几何。尔时世尊。即说伽陀曰</p>
<p style="text-align: center">　　若人能读诵一四句偈者</p>
<p style="text-align: center">　　彼所获福聚与彼八十四</p>
<p style="text-align: center">　　殑伽沙数佛福聚等无异</p>
<p style="text-align: center">　　何况能一心安住于正法</p>
<p style="text-align: center">　　彼福聚无尽诸佛出于世</p>
<p style="text-align: center">　　宣说无边法而实难得值</p>
<p>　　尔时有十八俱胝尼乾陀众。来诣佛所咸入会中。各坐一面作如是言。瞿昙。我等胜汝。如是三复皆作是言。我等胜汝。</p>
<p>　　是时佛告诸尼乾陀众言。唯佛如来得真胜名。于一切处无能胜者。尼乾陀言。汝一瞿昙云何得胜。佛言。若汝尼乾陀定计胜者。是颠倒见非真实见。汝等以何为胜恣汝等说。是时尼乾陀众。咸一默然互窃相视。佛言汝等当知。唯佛世尊。于一切众生。若已入佛慧。若未入佛慧。利根钝根咸使得度。平等利益无有差别。是可名为无能胜者。汝善思惟。于自身心诸苦所逼尚不能知。云何而能于此称胜。我今示汝诸佛微妙广大正法。诸尼乾陀众闻佛是言已。忽大嗔恚生不信心。是时<a>帝释天</a>主。居善法堂以天眼见。即持金刚杵来入会中。而欲破坏诸尼乾陀众。咸皆惊怖生大忧恼啼泣良久。即时世尊。于大众中隐身不现。诸尼乾陀众。于佛世尊方生瞻仰。忽不见佛转增忧苦。即说伽陀曰</p>
<p style="text-align: center">　　譬如人独处空寂旷野中</p>
<p style="text-align: center">　　无父复无母恐畏无救者</p>
<p style="text-align: center">　　如江河无水游鱼无所依</p>
<p style="text-align: center">　　树木皆摧折飞禽无所止</p>
<p style="text-align: center">　　我等今怖畏苦恼亦如是</p>
<p style="text-align: center">　　不见佛世尊谁为救护者</p>
<p>　　是时诸尼乾陀众。说是伽陀已欲从座起。彼二膝轮适按地时。其所按地忽发大声。普震一切人天大众。诸尼乾陀咸作是念。如来最胜二足尊者。唯愿慈悲救度我等。</p>
<p>　　尔时世尊。即时现身还复本座。告普勇菩萨言。汝可为诸尼乾陀众说法化度。普勇菩萨白佛言。不也世尊。譬如须弥山王殊妙高显。有小黑山而居其侧。云何可言相与等比。今佛世尊居大众中。遣我说法亦复如是。佛言止止。善男子。如来方便善巧。于十方世界随所说者。皆是如来慈悲愿力之所建立。此诸尼乾陀等欣乐于我。我当为说无上法要。普勇。汝今可往十方世界。亲近诸佛宣扬法化。普勇菩萨白佛言。世尊。我<a>神通</a>力而甚微小。非佛大慈假我神力终不能行。佛言普勇。汝今以自通力及佛神力如是可往。普勇菩萨承佛圣旨。即从座起绕佛三匝。忽于会中隐身不现。尔时世尊。告诸尼乾陀众言。汝等当知。所谓生为大苦。由生苦故起诸怖畏。谓生有病怖。有病怖故而有老怖。有老怖故即有死怖。生何缘怖。谓为众苦之所逼故。以生为因即有诸怖。生法若无怖从何起。由是即有啰惹难怖。陬啰难怖。恶毒难怖。火难怖。水难怖。风难怖。乃至雷雹等难怖。及自作诸不善业怖。如是等怖因生而有。若了生法即离诸怖。是时世尊。为诸尼乾陀众。略说是怖畏法已。时诸尼乾陀众。廓然开悟悔过自责。俱白佛言。世尊。我等愚痴起不<a>正见</a>。背真实道违佛正法深为过咎。愿佛慈悲摄受我等。作是言已。时十八俱胝尼乾陀众。俱发阿耨多罗三藐三菩提心。即时为十八俱胝大菩萨众。一一皆得圆满十地。乃以神通力各现种种神变。及现种种身佛身菩萨身缘觉身声闻身乃至天人龙神一切趣类等身已。复各自变宝莲华座。等分其半于佛左右。<a>礼佛</a>足已。各坐其座。</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>