<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，僧伽和尚欲入涅槃说六度经 第2920部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>僧伽和尚欲入涅槃说六度经 第2920部</center></div><div class='fo'><center>经文出处:来自无量光明网</center><br/><br>
<p style="text-align: center"><img alt="僧伽和尚欲入涅槃说六度经 第2920部" src="./images/僧伽和尚欲入涅槃说六度经 第2920部0.png" title="僧伽和尚欲入涅槃说六度经 第2920部"  class="lazy" /></p>
<p>　　吾告于阎浮提中善男子善女人。吾自生阎浮。为大慈父<a>教化</a>众生。轮迴<a>世间</a>。经今无始旷劫分身万亿。救度众生。为见阎浮提众生多造恶业。不信<a>佛法</a>。恶业者多。吾不忍见。吾身便入<a>涅槃</a>。<a>舍利</a>形像遍于阎浮。引化众生。以后像法世界满<a>正法</a>兴时。吾与<a>弥勒</a>尊佛同时下生。共坐化城。救度善缘。元居本宅。在于东海。是过去先世<a>净土</a>缘。为众生顽愚难化。不信佛法。多造恶业。吾离本处身至西方教化众生。号为<a>释迦牟尼佛</a>。东国遂被五百毒龙陷为大海。一切众生沉在海中。化为鼋鼍鱼鳖。吾身已后却从西方胡国中来生于阎浮。救度善缘。<a>佛性</a>种子。吾见阎浮众生。遍境凶恶。自相吞食。不可开化。吾今遂入涅槃。舍利本骨愿住泗州已后。若有善男子善女人。慈心<a>孝顺</a>。敬吾形像长斋菜食。念吾名字。如是之人散在阎浮。吾愍见恶世力兵竞起。一切诸恶逼身不得<a>自在</a>。吾后与弥勒尊佛下生本国。足踏海水枯竭。遂使诸天龙神八部圣众在于东海中心。修造化城。金银为壁。琉璃为地。七宝为殿。吾后至阎浮。与流佛法。唯传此经。教化善缘。<a>六度</a><a>弟子</a>归我。化城免在阎浮。受其苦难悉得安稳。衣食自然。长受极乐。天魔外道弱水隔之。不来为害。吾当度六种之人第一度者。孝顺父母敬重三宝第二度者。不杀众生第三度者。不饮酒食肉第四度者。平等好心不为偷盗第五度者。头陀苦行。好修桥梁并诸功德第六度者。怜贫念病。布施衣食。极济穷无。如此善道六度之人。吾先使百童子领上宝船载。过弱水免使沉溺得入化城。若不是吾六度之人。见吾此经心不信受毁谤正法。当知此人宿世罪根身受恶报。或逢盗贼兵瘴而死。或被水火焚漂。或被时行恶病遭官落狱。不善众生皆受无量苦恼。死入<a>地狱</a>。无有出期。万劫不复人道。善男子善女人。书写此经。志意受持。若逢劫水劫火黑风天暗。吾故无量光明照汝。因缘俱来佛国。同归化城。悉得<a>解脱</a></p>
<p>　　南无<a>僧伽</a>南无僧禁吒莎诃达多姪他耶俺跋勒摄娑婆诃</p>
				</div></div><hr><script charset='utf-8' src='../../js/footer.js'></script></body></html>