<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，梁朝傅大士颂金刚经 第2732部' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>梁朝傅大士颂金刚经 第2732部</center></div><div class='fo'><center>经文出处:来自无量光明网</center><br/><br>
<p style="text-align: center"><img alt="梁朝傅大士颂金刚经 第2732部" src="./images/梁朝傅大士颂金刚经 第2732部0.png" style="" title="梁朝傅大士颂金刚经 第2732部"  class="lazy" /></p>
<h2>梁朝傅大士颂<a>金刚经</a> 序</h2>
<p>　　金刚经歌者。梁朝时傅大士之所作也。武帝初请志公讲经。志公对曰。自有傅大士善解讲之。帝问。此人今在何处。志公对曰。见在鱼行。于时即照大士入内。帝问。大士欲请大士讲金刚经。要何高坐。大士对曰。不用高坐。只须一具柏板。大士得板。即唱经歌四十九颂终而便去。志公问武帝曰。识此人不。帝言不识。志公告帝曰。此是<a>弥勒</a><a>菩萨</a>分身。下来助帝杨化。武帝忽闻情大惊讶。深加珍仰因题此颂。于荆州寺四层阁上至今现在。夫金刚经者。圣教玄关深奥难测。诸佛莫不皆由此生。虽文疏精研浩汗难究。岂若慈颂显然目前。遂使<a>修行</a>者不动足而登金刚宝山。谛信者寂灭识而超于<a>涅槃</a><a>彼岸</a>故书。其文广博无穷。凡四十九篇烈之。于后所谓惠日流空照如来之<a>净土</a>禅刀入手破<a>生死</a>之魔军。既人法双祛俱遣快哉。斯义何以加焉。有一智者不显姓名。资杨五首以申助也。其层阁既被焚烧。恐文隋堕。聊请人贤于此阁见本请垂楷定。</p>
<p>　　若有人持诵<a>金刚般若波罗蜜经</a>。先须至心念净口业<a>真言</a>。然后启请八金刚四菩萨名号。所在之处常当拥护。</p>
<h2>净口业真言</h2>
<p><strong>　　俺修利修利摩诃修利修修利莎婆诃</strong></p>
<h2><a>虚空</a>菩萨普供养真言</h2>
<p><strong>　　俺誐誐曩三婆缚袜曰罗斛</strong></p>
<p>　　云何梵。云何得长寿。金刚不坏身。复以何因缘。得大坚固力。云何于此经。究竟到彼岸。愿佛开微蜜。广为众生说</p>
<h2>发愿文</h2>
<p style="text-align: center">　　稽首<a>三界</a>尊十方无量佛</p>
<p style="text-align: center">　　我今发弘愿持此金刚经</p>
<p style="text-align: center">　　上宝四重恩下济三涂苦</p>
<p style="text-align: center">　　若有见闻者悉发菩提心</p>
<p style="text-align: center">　　尽此一宝身同生极乐国</p>
<h2>奉请八金刚</h2>
<p>　　第一奉请青除灾金刚。第二奉请辟毒金刚。第三奉请黄随求金刚。第四奉请白净水金刚。第五奉请赤声金刚。第六奉请定除灾金刚。第七奉请紫贤金刚。第八奉请大神金刚。</p>
<p>　　第一奉请金刚罥菩萨。第二奉请金刚索菩萨。第三奉请金刚爱菩萨。第四奉请金刚语菩萨。</p>
<h2>金刚般若波罗蜜经</h2>
<h3>　　法会因由分第一</h3>
<p>　　如来涅槃曰</p>
<p>　　娑罗双树间阿难没忧海悲恸不能前</p>
<p>　　优婆初请问经首立何言<a>佛教</a>如是著</p>
<p>　　万代古今传。</p>
<p>　　如是我闻。一时佛在舍卫国祇树给孤独园。与大<a>比丘</a>众千二百五十人俱。尔时<a>世尊</a>。食时著衣持钵入舍卫大城乞食。于其城中次第乞已。还至本处。饭食讫。收衣钵洗足已敷座而坐。</p>
<h3>　　善现起请分第二</h3>
<p>　　时长老<a>须菩提</a>。在大众中。即从坐起。偏袒右肩右膝著地。合掌恭敬而白佛言。希有世尊。如来善护念诸菩萨。善付嘱诸菩萨。世尊。善男子善女人。发阿耨多罗三藐三菩提心。应云何住云何降伏其心。佛言。善哉善哉。须菩提。如汝所说。如来善护念诸菩萨。善付嘱诸菩萨。汝今谛听。当为汝说。善男子善女人。发阿耨多罗三藐三菩提心。应如是住如是降伏其心。唯然世尊。愿乐欲闻。</p>
<h3>　　大乘正宗分第三</h3>
<p>　　佛告须菩提。诸菩萨摩诃萨。应如是降伏其心。所有一切众生之类。若卵生若胎生若湿生若化生。若有色若无色。若有想若无想。若非有想若非无想。我皆令入无馀涅槃而灭度之。如是灭度无量无数无边众生。实无众生得灭度者。何以故。须菩提。若菩萨有我相人相众生相寿者相。即非菩萨。</p>
<p>　　弥勒颂曰</p>
<p style="text-align: center">　　空生初请问善逝应机州</p>
<p style="text-align: center">　　先答云何住次教如是修</p>
<p style="text-align: center">　　胎生卵湿化咸令悲智收</p>
<p style="text-align: center">　　若起众生见还同著相求</p>
<h3>　　妙行无住分第四</h3>
<p>　　复次须菩提。于法应无所住。行于布施。所谓不住色布施。不住声香味触法布施。须菩提。菩萨应如是布施不住于相。何以故。若菩萨不住相布施。其福德不可思量。</p>
<p>　　檀波罗蜜（布施）弥勒颂曰</p>
<p style="text-align: center">　　施门通六行六行束三檀</p>
<p style="text-align: center">　　资生<a>无畏</a>地声色勿相干</p>
<p style="text-align: center">　　二边纯莫立中道不须安</p>
<p style="text-align: center">　　欲觅无生处背境向心观</p>
<p>　　尸波罗蜜（持戒）弥勒颂曰</p>
<p style="text-align: center">　　尸罗得清净无量劫来因</p>
<p style="text-align: center">　　<a>妄想</a>如怨贼贪爱若参辰</p>
<p style="text-align: center">　　在欲而无欲居尘不染尘</p>
<p style="text-align: center">　　权于离垢地当证法王身</p>
<p>　　羼提波罗蜜（忍辱）弥勒颂曰</p>
<p style="text-align: center">　　忍心如幻梦辱境若龟毛</p>
<p style="text-align: center">　　常能修此观逢难转坚牢</p>
<p style="text-align: center">　　无非亦无是无下亦无高</p>
<p style="text-align: center">　　欲灭贪瞋贼须行智慧刀</p>
<p>　　毘离耶波罗蜜（精进）弥勒颂曰</p>
<p style="text-align: center">　　进修名焰地良为慧光舒</p>
<p style="text-align: center">　　二智心中遣三空境上祛</p>
<p style="text-align: center">　　无明念念灭高下执情知</p>
<p style="text-align: center">　　观心如不间何啻至无为</p>
<p>　　禅波罗蜜（<a>禅定</a>）弥勒颂曰</p>
<p style="text-align: center">　　禅河随浪净定水逐波清</p>
<p style="text-align: center">　　澄神生觉性息虑灭迷情</p>
<p style="text-align: center">　　遍计虚分别由来假立名</p>
<p style="text-align: center">　　若了依他起无别有圆成</p>
<p>　　般若波罗蜜（智慧）弥勒颂曰</p>
<p style="text-align: center">　　慧灯如朗日蕴界若乾城</p>
<p style="text-align: center">　　明来闇便谢无暇暂时停</p>
<p style="text-align: center">　　妄心犹未灭乃见我人形</p>
<p style="text-align: center">　　妙智圆光照唯得一空名</p>
<p style="text-align: center">　　三大僧祇劫万行具齐修</p>
<p style="text-align: center">　　既悟无人我长依圣道流</p>
<p style="text-align: center">　　二空方渐证三昧任遨游</p>
<p style="text-align: center">　　创居<a>欢喜</a>地常乐逐忘忧</p>
<p>　　须菩提。于意云何。东方虚空可思量不。不也世尊。须菩提。南西北方四维上下虚空可思量不。不也世尊。须菩提。菩萨无住相布施福德。亦复如是不可思量。须菩提。菩萨但应如所教住。</p>
<p>　　弥勒颂曰</p>
<p style="text-align: center">　　若论无相施功德极难量</p>
<p style="text-align: center">　　行悲济贫乏果报不须望</p>
<p style="text-align: center">　　凡夫情行劣初且略称扬</p>
<p style="text-align: center">　　欲知檀貌状如空遍十方</p>
<h3>　　如理实见分第五</h3>
<p>　　须菩提。于意云何。可以身相见如来不。不也世尊。不可以身相得见如来。何以故。如来所说身相即非身相。佛告须菩提。凡所有相皆是虚妄。若见诸相非相则见如来。</p>
<p>　　弥勒颂曰</p>
<p style="text-align: center">　　如来举身相为顺<a>世间</a>情</p>
<p style="text-align: center">　　恐人生断见权且立虚名</p>
<p style="text-align: center">　　假言三十二八十也空声</p>
<p style="text-align: center">　　有身非觉体无相乃真形		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h3>　　正信希有分第六</h3>
<p>　　须菩提白佛言。世尊。颇有众生得闻如是言说章句。生实不。佛告须菩提。莫作是说。如来灭后后五百岁。有持戒修福者。于此章句能生<a>信心</a>以此为实。</p>
<p>　　弥勒颂曰</p>
<p style="text-align: center">　　因深果亦深理密奥难寻</p>
<p style="text-align: center">　　当来末法世唯虑法将沉</p>
<p style="text-align: center">　　空生情未达闻义恐难任</p>
<p style="text-align: center">　　如能信此法定是觉人心</p>
<p>　　当知是人不于一佛二佛三四五佛而种善根。已于无量千万佛所种诸善根。闻是章句。乃至一念生净信者。须菩提。如来悉知悉见是诸众生。得如是无量福德。</p>
<p>　　弥勒颂曰</p>
<p style="text-align: center">　　信根生一念诸佛尽能知</p>
<p style="text-align: center">　　生因于此日证果未来时</p>
<p style="text-align: center">　　三代经多劫<a>六度</a>久安施</p>
<p style="text-align: center">　　薰成无漏种方号不思议</p>
<p>　　何以故。是诸众生无复我相人相众生相寿者相。无<a>法相</a>亦无非法相。何以故。是诸众生。若心取相。则著我人众生寿者。若取法相。即著我人众生寿者。何以故。若取非法相。即著我人众生寿者。</p>
<p>　　弥勒颂曰</p>
<p style="text-align: center">　　人空法亦空二相本来同</p>
<p style="text-align: center">　　遍计虚分别依他碍不通</p>
<p style="text-align: center">　　圆成说识海<a>流转</a>若飘蓬</p>
<p style="text-align: center">　　欲识无生忍心外断行踪</p>
<p style="text-align: center">　　是故不应取法不应取非法</p>
<p>　　弥勒颂曰</p>
<p style="text-align: center">　　有因名假号无相乃驰名</p>
<p style="text-align: center">　　有无无别体无有有无形</p>
<p style="text-align: center">　　有无无自性妄起有无情</p>
<p style="text-align: center">　　有无如谷响勿著有无声</p>
<p>　　以是义故。如来常说汝等比丘。知我<a>说法</a>如筏喻者。法尚应捨何况非法。</p>
<p>　　弥勒颂曰</p>
<p style="text-align: center">　　渡河须用筏到岸不须船</p>
<p style="text-align: center">　　人法知<a>无我</a>悟理讵劳筌</p>
<p style="text-align: center">　　中流仍被溺谁论在二边</p>
<p style="text-align: center">　　有无如取一即被污心田</p>
<h3>　　无得无说分第七</h3>
<p>　　须菩提。于意云何。如来得阿耨多罗三藐三菩提耶。如来有所说法耶。须菩提言。如我解佛所说义。无有定法名阿耨多罗三藐三菩提。亦无有定法如来可说。何以故。如来所说法皆不可取不可说。非法非非法</p>
<p>　　弥勒颂曰</p>
<p style="text-align: center">　　菩提离言说从来无得人</p>
<p style="text-align: center">　　须依二空理当证法王身</p>
<p style="text-align: center">　　有心俱是妄无执乃名真</p>
<p style="text-align: center">　　若悟非非法逍遥出六尘</p>
<p>　　所以者何。一切贤圣。皆以无为法而有差别。</p>
<p>　　弥勒颂曰</p>
<p style="text-align: center">　　人法俱名执了即二无为</p>
<p style="text-align: center">　　菩萨能齐证声闻离一非</p>
<p style="text-align: center">　　所知烦恼障空中无所依</p>
<p style="text-align: center">　　常能作此观得圣定无疑</p>
<h3>　　依法出生分第八</h3>
<p>　　须菩提。于意云何。若人满三千<a>大千世界</a>。七宝以用布施。是人所得福德宁为多不。须菩提言。甚多世尊。何以故。是福德即非福德性。是故如来说福德多。若复有人。于此经中受持乃至四句偈等。为他人说。其福胜彼。何以故。须菩提。一切诸佛及诸佛阿耨多罗三藐三菩提法。皆从此经出。须菩提。所谓<a>佛法</a>者即非佛法。</p>
<p>　　弥勒颂曰</p>
<p style="text-align: center">　　宝满三千界齎持作<a>福田</a></p>
<p style="text-align: center">　　唯成有漏业终不离人天</p>
<p style="text-align: center">　　持经取四句与圣作良缘</p>
<p style="text-align: center">　　欲入无为海须乘般若船</p>
<h3>　　一切无相分第九</h3>
<p>　　须菩提。于意云何。须陀洹能作是念。我得须陀洹果不。须菩提言。不也世尊。何以故。须陀洹名为入流而无所入。不入色声香味触法。是名须陀洹。须菩提。于意云何。斯陀含能作是念。我得斯陀含果不。须菩提言。不也世尊。何以故。斯陀含名一往来。而实无往来。是名斯陀含。须菩提。于意云何。阿那含能作是念。我得阿那含果不。须菩提言。不也世尊。何以故。阿那含名为不来而实无来。是故名阿那含</p>
<p>　　弥勒颂曰</p>
<p style="text-align: center">　　捨凡初至圣烦恼渐轻微</p>
<p style="text-align: center">　　断除人<a>我执</a>创始至无为</p>
<p style="text-align: center">　　缘尘及身见今者乃知非</p>
<p style="text-align: center">　　七返人天后趣寂不知归</p>
<p>　　须菩提。于意云何。阿<a>罗汉</a>能作是念。我得阿罗汉道不。须菩提言。不也世尊。何以故。实无有法名阿罗汉。世尊。若阿罗汉作是念。我得阿罗汉道。即为著我人众生寿者。世尊。佛说我得无挣三昧。人中最为第一。是第一离欲阿罗汉。我不作是念。我得阿罗汉道。世尊。则不说须菩提是乐阿兰那<a>行者</a>。以须菩提实无所行。而名须菩提是乐阿兰那行。</p>
<p>　　弥勒颂曰</p>
<p style="text-align: center">　　无生即无灭无我复无人</p>
<p style="text-align: center">　　永除烦恼障长辞后有身</p>
<p style="text-align: center">　　境亡心亦灭无复起贪瞋</p>
<p style="text-align: center">　　无悲空有智业然独任真</p>
<h3>　　庄严净土分第十</h3>
<p>　　佛告须菩提。于意云何。如来昔在然灯佛所。于法有所得不。世尊。如来在然灯佛所。于法实无所得</p>
<p>　　弥勒颂曰</p>
<p style="text-align: center">　　昔时称善慧今日号能人</p>
<p style="text-align: center">　　看缘缘是妄识体体非真</p>
<p style="text-align: center">　　法性非因果如理不从因</p>
<p style="text-align: center">　　谓得然灯记宁知是旧身</p>
<p>　　须菩提。于意云何。菩萨庄严佛土不。不也世尊。何以故。庄严佛土者则非庄严。是名庄严。是故须菩提。诸菩萨摩诃萨。应如是生清净心。不应住色生心。不应住声香味触法生心。应无所住而生其心。</p>
<p>　　弥勒颂曰</p>
<p style="text-align: center">　　扫除心意地名为净土因</p>
<p style="text-align: center">　　无论福与智先且离贪瞋</p>
<p style="text-align: center">　　庄严绝能所无我亦无人</p>
<p style="text-align: center">　　断常俱不染颖脱出嚣尘</p>
<p>　　须菩提。譬如有人身如须弥山王。于意云何。是身为大不。须菩提言。甚大世尊。何以故。佛说非身是名大身</p>
<p>　　弥勒颂曰</p>
<p style="text-align: center">　　须弥高且大将喻法王身</p>
<p style="text-align: center">　　七宝齐围遶六度次相邻</p>
<p style="text-align: center">　　四色成山相慈悲作佛因</p>
<p style="text-align: center">　　有形终不大无相乃为真</p>
<h3>　　无为福胜分第十一</h3>
<p>　　须菩提。如恒河中所有沙数。如是沙等恒河。于意云何。是诸恒河沙宁为多不。须菩提言。甚多世尊。但诸恒河尚多无数。何况其沙。须菩提。我今实言告汝。若有善男子善女人。以七宝满尔所恒河沙数三千大千世界。以用布施得福多不。须菩提言。甚多世尊。佛告须菩提。若善男子善女人。于此经中乃至受持四句偈等。为他人说。而此福德胜前福德。</p>
<h3>　　尊重正教分第十二</h3>
<p>　　复次须菩提。随说是经乃至四句偈等。当知此处一切世间<a>天人</a>阿修罗。皆应供养如佛塔庙。何况有人尽能受持读诵。须菩提。当知是人成就最上第一希有之法。若是经典所在之处。则为有佛若尊重<a>弟子</a>。</p>
<p>　　弥勒颂曰</p>
<p style="text-align: center">　　恒沙为比量分为六种多</p>
<p style="text-align: center">　　持经取四句七宝讵能过</p>
<p style="text-align: center">　　法门游历处供养感修罗</p>
<p style="text-align: center">　　经中称最胜尊高似<a>佛陀</a>		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h3>　　<a>如法</a>受持分第十三</h3>
<p>　　尔时须菩提白佛言。世尊。当何名此经。我等云何奉持。佛告须菩提。是经名为金刚般若波罗蜜。以是名字汝当奉持。所以者何。须菩提。佛说般若波罗蜜。则非般若波罗蜜。须菩提。于意云何。如来有所说法不。须菩提白佛言。世尊。如来无所说</p>
<p>　　弥勒颂曰</p>
<p style="text-align: center">　　名中无有义义上复无名</p>
<p style="text-align: center">　　金刚喻真智能破恶坚贞</p>
<p style="text-align: center">　　若到波罗岸入理出迷情</p>
<p style="text-align: center">　　智人心<a>自觉</a>愚者外求声</p>
<p>　　须菩提。于意云何。三千大千世界所有微尘。是为多不。须菩提言。甚多世尊。须菩提。诸微尘如来说非微尘。是名微尘。如来说世界非世界。是名世界。</p>
<p>　　弥勒颂曰</p>
<p style="text-align: center">　　积尘成世界析界作微尘</p>
<p style="text-align: center">　　界喻人天果尘为有漏因</p>
<p style="text-align: center">　　尘因因不实界果果非真</p>
<p style="text-align: center">　　果因知是幻逍遥<a>自在</a>人</p>
<p>　　须菩提。于意云何。可以三十二相见如来不。不也世尊。不可以三十二相得见如来。何以故。如来说三十二相即是非相。是名三十二相。须菩提。若有善男子善女人。以恒河沙等身命布施。</p>
<p>　　弥勒颂曰</p>
<p style="text-align: center">　　施命如沙数人天业转深</p>
<p style="text-align: center">　　既掩菩提相能障涅槃心</p>
<p style="text-align: center">　　猿猴探水月莨菪拾花针</p>
<p style="text-align: center">　　爱河浮更没<a>苦海</a>出还沉</p>
<p>　　若复有人。于此经中乃至受持四句偈等。为他人说其福甚多。</p>
<p>　　弥勒颂曰</p>
<p style="text-align: center">　　经中持四句应当不离身</p>
<p style="text-align: center">　　愚人看似妄智者见唯真</p>
<p style="text-align: center">　　法性无前后无中非故新</p>
<p style="text-align: center">　　蕴空无实法凭何见有人</p>
<h3>　　离相寂灭分第十四</h3>
<p>　　尔时须菩提。闻说是经深解义趣。涕泪悲泣而白佛言。希有世尊。佛说如是甚深经典。我从昔来所得慧眼。未曾得闻如是之经。</p>
<p>　　弥勒颂曰</p>
<p style="text-align: center">　　闻经深解义心中喜且悲</p>
<p style="text-align: center">　　昔除烦恼障今能离所知</p>
<p style="text-align: center">　　遍计于先了圆成证此时</p>
<p style="text-align: center">　　宿乘无碍慧方便劝人持</p>
<p>　　世尊。若复有人得闻是经。信心清净则生实相。当知是人成就第一希有功德。世尊。是实相者则是非相。是故如来说名实相。</p>
<p>　　弥勒颂曰</p>
<p style="text-align: center">　　未有<a>无心</a>境曾无无境心</p>
<p style="text-align: center">　　境忘心自灭心灭无境心</p>
<p style="text-align: center">　　经中称实相语妙理能深</p>
<p style="text-align: center">　　证知唯有佛小圣讵堪任</p>
<p>　　世尊。我今得闻如是经典。信解受持不足为难。若当来世后五百岁。其有众生得闻是经。信解受持。是人则为第一希有。何以故。此人无我相人相众生相寿者相。所以者何。我相即是非相。人相众生相寿者相即是非相。何以故。离一诸相则名诸佛。</p>
<p>　　弥勒颂曰</p>
<p style="text-align: center">　　空生闻妙理如蓬植在麻</p>
<p style="text-align: center">　　凡流信此法同火出莲华</p>
<p style="text-align: center">　　恐人生断见大圣预开遮</p>
<p style="text-align: center">　　如能离诸相定入法王家</p>
<p>　　佛告须菩提。如是如是。若复有人得闻是经。不惊不怖不畏。当知是人甚为希有。</p>
<p>　　弥勒颂曰</p>
<p style="text-align: center">　　如能发心者应当了二边</p>
<p style="text-align: center">　　涅槃无有相菩提离所缘</p>
<p style="text-align: center">　　无乘及乘者人法两俱捐</p>
<p style="text-align: center">　　欲达真如理应当识本源</p>
<p>　　何以故。须菩提。如来说第一波罗蜜非第一波罗蜜。是名第一波罗蜜。</p>
<p>　　弥勒颂曰</p>
<p style="text-align: center">　　波罗称彼岸于中十种名</p>
<p style="text-align: center">　　高卑缘妄识次第为迷情</p>
<p style="text-align: center">　　焰里寻求水空中觅响声</p>
<p style="text-align: center">　　真如何得失今始号圆成</p>
<p>　　须菩提。忍辱波罗蜜如来说非忍辱波罗蜜。何以故。须菩提。如我昔为歌利王。割截身体。我于尔时。无我相无人相。无众生相无寿者相。何以故。我于往昔节节支解时。若有我相人相众生相寿者相。应生瞋恨。须菩提。又念过去。于五百世作忍辱仙人。于尔世无我相无人相。无众生相无寿者相。</p>
<p>　　弥勒颂曰</p>
<p style="text-align: center">　　暴虐唯无道时称歌利王</p>
<p style="text-align: center">　　逢君出游猎仙人横被伤</p>
<p style="text-align: center">　　频经五百代前后极时长</p>
<p style="text-align: center">　　承仙忍辱力今乃证真常</p>
<p>　　是故须菩提。菩萨应离一切相发阿耨多罗三藐三菩提心。不应住色生心。不应住声香味触法生心。应生无所住心。若心有住则为非住。是故佛说菩萨心不应住色布施。须菩提。菩萨为利益一切众生。应如是布施。</p>
<p>　　弥勒颂曰</p>
<p style="text-align: center">　　菩萨怀深智何时不带悲</p>
<p style="text-align: center">　　投身忧虎饿割肉恐鹰飢</p>
<p style="text-align: center">　　精勤三大劫曾无一念疲</p>
<p style="text-align: center">　　如能同此行皆得作天师</p>
<p>　　如来说一切诸相即是非相。又说一切众生则非众生。须菩提。如来是真语者。实语者。如语者。不狂语者。不异语者。</p>
<p>　　弥勒颂曰</p>
<p style="text-align: center">　　众生与蕴界名别体非殊</p>
<p style="text-align: center">　　了知心似幻迷情见有馀</p>
<p style="text-align: center">　　真言言不妄实语语非空</p>
<p style="text-align: center">　　始终无变异性相本来如</p>
<p>　　须菩提。如来所得法。此法无实无虚。须菩提。若菩萨心住于法而行布施。如人入闇则无所见。若菩萨心不住法而行布施。如人有目日光明照见种种色。须菩提。当来之世。若有善男子善女人。能于此经受持读诵。则为如来以佛智慧悉知是人。悉见是人。皆得成就无量无边功德。</p>
<p>　　弥勒颂曰</p>
<p style="text-align: center">　　证空便为实执我乃成虚</p>
<p style="text-align: center">　　非空亦非有谁有复谁无</p>
<p style="text-align: center">　　对病应施药无病药还祛</p>
<p style="text-align: center">　　须依二空理颖脱入无馀</p>
<h3>　　持经功德分第十五</h3>
<p>　　须菩提。若有善男子善女人。初日分以恒河沙等身布施。中日分复以恒河沙等身布施。后日分亦以恒河沙等身布施。如是无量百千万亿劫以身布施。若复有人闻此经典。信心不逆其福胜彼。何况书写受持读诵为人解说。</p>
<p>　　弥勒颂曰</p>
<p style="text-align: center">　　众生及寿者蕴上假虚名</p>
<p style="text-align: center">　　如龟毛不实似兔角无形</p>
<p style="text-align: center">　　捨身由妄识施命为迷情</p>
<p style="text-align: center">　　详论福比智不及受持经</p>
<p>　　须菩提。以要言之。是经有不可思议不可称量无边功德。如来为发大乘者说。为发最上乘者说。若有人能受持读诵广为人说。如来悉知是人悉见是人。皆得成就不可量不可称无有边不可思议功德。如是人等。则为荷担如来阿耨多罗三藐三菩提。何以故。须菩提。若乐小法者。著我见人见众生见寿者见。则于此经不能听受读诵为人解说。须菩提。在在处处若有此经。一切世间天人阿修罗所应供养。当知此处则为是塔。皆应恭敬作礼围绕。以诸华香而散其处。</p>
<p>　　弥勒颂曰</p>
<p style="text-align: center">　　所作依他性修成功德林</p>
<p style="text-align: center">　　终无趣寂意唯有济群心</p>
<p style="text-align: center">　　行悲悲广大用智智能深</p>
<p style="text-align: center">　　利他兼自利小圣讵能任</p>
<h3>　　能净业障分第十六</h3>
<p>　　复次须菩提。善男子善女人。受持读诵此经。若为人轻贱。是人先世罪业应堕恶道。以今世人轻贱故。先世罪业则为消灭。当得阿耨多罗三藐三菩提。须菩提。我念过去无量阿僧祇劫。于然灯佛前。得值八百四千万亿那由他诸佛。悉皆供养承事无空过者。若复有人于后末世。能受持读诵此经所得功德。于我所供养诸佛功德。百分不及一。千万亿分乃至算数譬喻所不能及。须菩提。若善男子善女人。于后末世有受持读诵此经。所得功德我若具说者。或有人闻心则狂乱狐疑不信。须菩提。当知是经义不可思议果报亦不可思议。</p>
<p>　　弥勒颂曰</p>
<p style="text-align: center">　　先身有报障今日受持经</p>
<p style="text-align: center">　　暂被人轻贱转重复还轻</p>
<p style="text-align: center">　　若了依他起能除遍计情</p>
<p style="text-align: center">　　常依般若观何虑不圆成</p>
<h3>　　究竟无我分第十七</h3>
<p>　　尔时须菩提白佛言。世尊。若善男子善女人。发阿耨多罗三藐三菩提心。云何应住云何降伏其心。佛告须菩提。善男子善女人。发阿耨多罗三藐三菩提心者。当生如是心。我应灭度一切众生。灭度一切众生已。而无有一众生实灭度者。何以故。若菩萨有我相人相众生相寿者相。则非菩萨。所以者何。须菩提。实无有法发阿耨多罗三藐三菩提心者。</p>
<p>　　弥勒颂曰</p>
<p style="text-align: center">　　空生重请问无心为自别</p>
<p style="text-align: center">　　欲发菩提者当了现前因</p>
<p style="text-align: center">　　行悲疑似妄用智最言真</p>
<p style="text-align: center">　　度生权立我证理即无人</p>
<p>　　须菩提。于意云何。如来于然灯佛所。有法得阿耨多罗三藐三菩提不。不也世尊。如我解佛所说义。佛于然灯佛所。无有法得阿耨多罗三藐三菩提。佛言。如是如是。须菩提。实无有法如来得阿耨多罗三藐三菩提。须菩提。若有法如来得阿耨多罗三藐三菩提者。然灯佛则不与我受记。汝于来世当得作佛。号释迦牟尼。以实无有法得阿耨多罗三藐三菩提。是故然灯佛与我受记作是言。汝于来世当得作佛。号释迦牟尼。何以故。如来者即诸法如义。若有人言如来得阿耨多罗三藐三菩提。须菩提。实无有法佛得阿耨多罗三藐三菩提。须菩提。如来所得阿耨多罗三藐三菩提。于是中无实无虚。是故如来说一切法皆是佛法。须菩提。所言一切法者。即非一切法。是故名一切法。须菩提。譬如人身长大。须菩提言。世尊。如来说人身长大。则为非大。是名大身。须菩提。菩萨亦如是。若作是言。我当灭度无量众生。则不名菩萨。何以须菩提。实无有法名为菩萨。是故佛说一切法无我无人无众生无寿者。须菩提。若菩萨作是念。我当庄严佛土。是不名菩萨。何以故。如来说庄严佛土者。即非庄严。是名庄严。须菩提。若菩萨通达无我法者。如来说名真是菩萨。</p>
<p>　　弥勒颂曰</p>
<p style="text-align: center">　　人与法相待二相本来如</p>
<p style="text-align: center">　　法空人是妄人空法亦祛</p>
<p style="text-align: center">　　人法两俱实受记可非虚</p>
<p style="text-align: center">　　一切皆如幻谁言得有无</p>
<h3>　　一体同观分第十八</h3>
<p>　　须菩提。于意云何。如来有肉眼不。如是世尊。如来有肉眼。须菩提。于意云何。如来有天眼不。如是世尊。如来有天眼。须菩提。于意云何。如来有惠眼不。如是世尊。如来有慧眼。须菩提。于意云何。如来有<a>法眼</a>不。如是世尊。如来有法眼。须菩提。于意云何。如来有佛眼不。如是世尊。如来有佛眼。</p>
<p>　　弥勒颂曰</p>
<p style="text-align: center">　　天眼通非碍肉眼碍非通</p>
<p style="text-align: center">　　法眼唯观俗慧眼直缘空</p>
<p style="text-align: center">　　佛眼如千日照异体还同</p>
<p style="text-align: center">　　圆明法界内无处不含容</p>
<p>　　须菩提。于意云何。恒河中所有沙佛说是沙不。如是世尊。如来说是沙。须菩提。于意云何。如一恒河中所有沙。有如是等恒河。是诸恒河所有沙数佛世界。如是宁为多不。甚多世尊。佛告须菩提。尔所国土中所有众生。若干种心如来悉知。何以故。如来说诸心皆为非心。是名为心。所以者何。须菩提。过去心不可得。现在心不可得。未来心不可得。</p>
<p>　　弥勒颂曰</p>
<p style="text-align: center">　　依他一念起俱为妄所行</p>
<p style="text-align: center">　　便分六十二九百乱纵横</p>
<p style="text-align: center">　　过去灭无灭当来生不生</p>
<p style="text-align: center">　　常能作此观真妄坦然平</p>
<h3>　　法界通化分第十九</h3>
<p>　　须菩提。于意云何。若有人满三千大千世界。七宝以用布施。是人以是因缘得福多不。如是世尊。此人以是因缘得福甚多。须菩提。若福得有实。如来不说得福德多。以福德无故。如来说得福德多。		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		<br>
</p>
<h3>　　离色离相分第二十</h3>
<p>　　须菩提。于意云何。佛可以具足色身见不。不也世尊。如来不应以具足色身见。何以故。如来说具足色身即非具足色身。是名具足色身。须菩提。于意云何。如来可以具足诸相见不。不也世尊。如来不应以具足诸相见。何以故。如来说诸相具足。即非具足。是名诸相具足。</p>
<p>　　弥勒颂曰</p>
<p style="text-align: center">　　八十随形好相分三十二</p>
<p style="text-align: center">　　应物万般形理中非一异</p>
<p style="text-align: center">　　人法两俱遣色心齐一弃</p>
<p style="text-align: center">　　所以证菩提寔由诸相离</p>
<h3>　　非说所说分第二十一</h3>
<p>　　须菩提。汝勿谓如来作是念。我当有所说法。莫作是念。何以故。若人言如来有所说法。即为谤佛。不能解我所说故。须菩提。说法者无法可说。是名说法。</p>
<p>　　尔时慧命须菩提白佛言。世尊。颇有众生。于未来世闻说是法生信心不。佛言。须菩提。彼非众生非不众生。何以故。须菩提。众生者。如来说非众生。是名众生。</p>
<h3>　　无法可得分第二十二</h3>
<p>　　须菩提白佛言。世尊。佛得阿耨多罗三藐三菩提。为无所得耶。如是如是。须菩提。我于阿耨多罗三藐三菩提。乃至无有少法可得是名阿耨多罗三藐三菩提。</p>
<h3>　　净心行善分第二十三</h3>
<p>　　复次须菩提。是法平等无有高下。是名阿耨多罗三藐三菩提。以无我无人无众生无寿者。修一切善法。则得阿耨多罗三藐三菩提。须菩提。所言善法者。如来说非善法。是名善法。</p>
<p>　　弥勒颂曰</p>
<p style="text-align: center">　　水陆同真际飞行体一如</p>
<p style="text-align: center">　　法中无彼此理上岂亲疏</p>
<p style="text-align: center">　　自他分别遣高下执情除</p>
<p style="text-align: center">　　了斯平等性咸共入无馀</p>
<h3>　　福智无比分第二十四</h3>
<p>　　须菩提。若三千大千世界中所有诸须弥山王。如是等七宝聚有人持用布施。若人以此般若波罗蜜经乃至四句偈等。受持读诵为他人说。于前福德百分不及一。百千万亿分。乃至算数譬喻所不能及。</p>
<p>　　弥勒颂曰</p>
<p style="text-align: center">　　施宝如沙数唯成有漏因</p>
<p style="text-align: center">　　不如无我观了妄乃名真</p>
<p style="text-align: center">　　欲证无生忍要假离贪瞋</p>
<p style="text-align: center">　　人法知无我逍遥出六尘</p>
<h3>　　化无所化分第二十五</h3>
<p>　　须菩提。于意云何。汝等勿谓如来作是念。我当度众生。须菩提。莫作是念。何以故。实无有众生如来度者。若有众生如来度者。则有我人众生寿者。须菩提。如来说有我者则非有我。而凡夫之人以为有我。须菩提。凡夫者如来说则非凡夫。是名凡夫。</p>
<h3>　　法身非相分第二十六</h3>
<p>　　须菩提。于意云何。可以三十二相观如来不。须菩提言。如是如是。以三十二相观如来者。佛言。须菩提。若以三十二相观如来者。转轮圣王则是如来。须菩提白佛言。世尊。如我解佛所说义。不应以三十二相观如来。尔时世尊而说偈言。若以色见我。以音声求我。是人行邪道。不能见如来。</p>
<p>　　弥勒颂曰</p>
<p style="text-align: center">　　涅槃含四德唯我契真常</p>
<p style="text-align: center">　　齐名八自在独我最虚长</p>
<p style="text-align: center">　　非色非声相心识岂能量</p>
<p style="text-align: center">　　看时不可见悟理即形彰</p>
<h3>　　无断无灭分第二十七</h3>
<p>　　须菩提。汝若作是念。如来以具足相故。得阿耨多罗三藐三菩提。须菩提。莫作是念。如来不以具足相故。得阿耨多罗三藐三菩提。须菩提。汝若作是念。发阿耨多罗三藐三菩提心者。说诸法断灭相。莫作是念。何以故。发阿耨多罗三藐三菩提心者。于法不说断灭相。</p>
<h3>　　不受不贪分第二十八</h3>
<p>　　须菩提。若菩萨以满恒河沙等世界七宝布施。若复有人知一切法无我。得成于忍。此菩萨胜前菩萨所得功德。须菩提。以诸菩萨不受福德。须菩提白佛言。世尊。云何菩萨不受福德。须菩提。菩萨所作福德不应贪著。是故说不受福得。</p>
<h3>　　威仪寂静分第二十九</h3>
<p>　　须菩提。若有人言如来若来若去若坐若卧。是人不解我所说义。何以故。如来者无所从来。亦无所去故名如来。</p>
<h3>　　一合理相分第三十</h3>
<p>　　须菩提。若善男子善女人。以三千大千世界碎为微尘。于意云何。是微尘众宁为多不。甚多世尊。何以故。若是微尘众实有者。佛则不说是微尘众。所以者何。佛说微尘众则非微尘众。是名微尘众世尊。如来所说三千大千世界则非世界。是名世界。何以故。若世界实有者。则是一合相。如来说一合相则非一合相。是名一合相。须菩提。一合相者。则是不可说。但凡夫之人贪著其事。</p>
<p>　　弥勒颂曰</p>
<p style="text-align: center">　　界尘何一异<a>报应</a>亦同然</p>
<p style="text-align: center">　　非因亦非果谁后复谁先</p>
<p style="text-align: center">　　事中通一合理则两俱捐</p>
<p style="text-align: center">　　欲达无生路应当识本源</p>
<h3>　　知见不生分第三十一</h3>
<p>　　须菩提。若人言佛说我见人见众生见寿者见。须菩提。于意云何。是人解我所说义不。世尊。是人不解如来所说义。何以故。世尊。说我见人见众生见寿者见。即非我见人见众生见寿者见。是名我见人见众生见寿者见。须菩提。发阿耨多罗三藐三菩提心者。于一切法。应如是知如是见如是信解不生法相。须菩提。所言法相者。如来说即非法相。是名法相。</p>
<h3>　　应化非真分第三十二</h3>
<p>　　须菩提。若有人以满无量阿僧祇世界七宝持用布施。若有善男子善女人发菩提心者。持于此经乃至四句偈等。受持读诵为人演说其福胜彼。云何为人演说。不取于相如如不动。何以故。一切有为法。如梦幻泡影。如露亦如电。应作如是观。</p>
<p>　　弥勒颂曰</p>
<p style="text-align: center">　　如星翳灯幻皆为喻无常</p>
<p style="text-align: center">　　漏识修因果谁言得久长</p>
<p style="text-align: center">　　危脆同泡露如云影电光</p>
<p style="text-align: center">　　饶经八万劫终是落空亡</p>
<p>　　佛说是经已。长老须菩提。及诸比丘<a>比丘尼</a>优婆塞优婆夷。一切世间天人阿修罗。闻佛所说皆大欢喜。信受奉行金刚般若波罗蜜经。</p>
<p style="text-align: center"><strong>　　颂遍计</strong></p>
<p style="text-align: center">　　妄计因成执迷绳为是蛇</p>
<p style="text-align: center">　　心疑生闇鬼眼病见空花</p>
<p style="text-align: center">　　一境虽无异三人乃见差</p>
<p style="text-align: center">　　了兹名不实长驭白牛车</p>
<p style="text-align: center"><strong>　　颂依他</strong></p>
<p style="text-align: center">　　依他非自立必假众缘成</p>
<p style="text-align: center">　　日谢树无影灯来室乃明</p>
<p style="text-align: center">　　名因共业变万像积微生</p>
<p style="text-align: center">　　若悟真空色翛然去有情</p>
<p style="text-align: center"><strong>　　颂圆成</strong></p>
<p style="text-align: center">　　相寂名亦遣心融境亦亡</p>
<p style="text-align: center">　　去来终莫见语默永无方</p>
<p style="text-align: center">　　知入圆成理身同法性常</p>
<p style="text-align: center">　　证真还了俗不废亦津梁</p>
<p><strong>　　大身真言</strong></p>
<p>　　那谟薄伽跋帝憷？楞罗弭多曳俺伊利底伊室利轮卢【马*（犮-乂+又）]毘舍耶毘舍耶娑婆诃</p>
<p><strong>　　随心真言</strong></p>
<p>　　那谟婆伽筏帝鉡口*束*页】惹波罗蜜多曳怛姪他俺吽筏折罗【革*（卄/（ㄇ@人）/戊）】丽娑婆诃</p>
<p><strong>　　心中心真言</strong></p>
<p>　　俺乌伦泥沙娑婆诃</p>
		<p class="box15 bgWhite"><p class="box15_1"><a></a><p class="box15_2"><p class="box15_3"><a></a>		</div></div><hr><script charset='utf-8' src='../../js/footer.js'></script></body></html>