<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，释家观化还愚经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>释家观化还愚经</center></div><div class='fo'><center>经文出处:来自无量光明网</center><br/><br>
			<p>　　<strong>释家观化还愚经</strong></p>
<p>　　昔舍卫国有一贫家。夫妇慳恶不信<a>道德</a>。佛愍其愚现為<a>沙门</a>。诣门分卫。时夫不在。其妇骂詈无有道理。沙门语曰。吾為道士。乞丐自活。不恶骂詈。唯望一食耳。主人妇曰。若汝立死食尚叵得。况今平健欲望我食。但稽留时节不如早去。于是沙门住立其前。载眼抒气便现立死。身体膖胀鼻口虫出。腹溃肠烂不净流漫。其妇见此恐怖失声弃而捨走。于是道人忽然捨去。去捨数里坐树下息。其夫来归道中见妇。怪其惊怖。其妇语夫。有一沙门见怖如此。夫大瞋恚问為所在。妇曰已去。想亦未远。夫即执弓带刀寻迹往逐。张弓拔刀奔走。直前欲斫道人。道人即化作琉璃城。以自围绕。其人遶城数匝不能得入。问道人何不开门。道人曰。欲所门开弃汝弓刀。其人自念当随其语。若当得入手拳加之。寻弃弓刀。门故不开。语道人曰。已弃弓刀。门何不开。道人曰。吾使汝弃心中恶意弓刀耳。非谓手中弓刀也。于是其人心惊体悸。道人神圣乃知我心。即便叩头悔过。啟道人曰。我有弊妻不识真人。使我与怨。愿小垂慈莫便捨。今欲将来劝令<a>修道</a>。即起还归。其妻问曰。沙门所在。其夫具说神之德。今者在彼乡。宜自往改悔灭罪。于是<a>夫妻</a>至道人所。五体悔过愿為<a>弟子</a>。长跪问曰。道人神变圣达乃尔。有琉璃城坚固难踰。志明意定永无忧患。行何道德致此神妙也。道人答曰。吾博学无厌奉法。不懈精进持戒慧不放逸。缘是得道。自到泥洹。于是道人因说偈言</p>
<p>　　多闻持坚固奉法為垣墻精进难踰毁</p>
<p>　　从是戒慧成多闻令志明已明智慧增</p>
<p>　　智则博解义见义行法安多闻能除忧</p>
<p>　　能以定為欢善说<a>甘露</a>法自知得泥洹</p>
<p>　　闻為知法律解疑亦见□从闻捨非法</p>
<p>　　行至不死处</p>
<p>　　道人说偈已现<a>佛光</a>相。洪暉赫奕照耀天地。夫妇惊愕精神战惧。改怨洗心头脑打地。坏二十亿恶得须陀洹道</p>
		</div>
		
		
		</div></div><hr><script charset='utf-8' src='../../js/footer.js'></script></body></html>