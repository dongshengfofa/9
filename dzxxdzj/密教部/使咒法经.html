<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，使咒法经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>使咒法经</center></div><div class='fo'><center>经文出处:来自无量光明网</center><br/><br>
			<p>　　<strong>使咒法经</strong></p>
<p>　　南<a>天竺</a><a>三藏</a>菩提留支奉诏译</p>
<p>　　尔时毗那夜迦。于鸡罗山。集诸大众梵天<a>自在</a>天释提桓因等。及无量亿数鬼神等。从座而起。稽首作礼于大自在天请言。我今欲说一字咒<a>饶益</a>众生。唯愿印可听我所说。诸天言善哉如汝所说。毗那夜迦得说<a>欢喜</a>踊跃。即说毗那夜迦一字咒曰</p>
<p>　　【◇】唵虐伽颉里唵诃[合*牛]泮吒</p>
<p>　　欲作此法先须造像。或用白镴及金银铜桦木等。各刻作其形像。夫妇二身和合相抱立。并作象头人身。其造像直不得还价。造其像已。白月一日。于净室内用净牛粪磨作圆坛。随意大小。当取一升胡麻油。用上咒 咒其净油。一百八遍暖其油。以净铜器盛着暖油。然后将像放着铜盘油中。安置坛内。用净铜匙若铜杓等挛油。灌其二像身顶一百八遍。以后日日更咒旧油一百八遍。一日之中七遍灌之。平旦四遍日午三遍共成七遍。如是作法乃至七日。随心所愿成即得称意。正灌油时数数发愿。用酥蜜和麨作团。<a>萝卜</a>根并盏酢酒浆。如是日成献食。必须自食方得气力</p>
<p>　　尔时毗那罗曩伽。将领九千八百诸大鬼王。游行三千世界。我等所为神力自在。遍历诸方奉卫三宝。已大慈悲利益众生。向于<a>世尊</a>俱发声言。我以自在<a>神通</a>故。号毗那罗曩伽。亦名毗那夜迦。亦名毗微那曩伽。亦曰摩诃毗那夜伽。如是四天下称皆不同。我于出世复有别名。即以神变升<a>虚空</a>而说偈言</p>
<p>　　我有微妙法<a>世间</a>甚希有</p>
<p>　　众生受持者皆与愿满足</p>
<p>　　我行顺世法世示希有事</p>
<p>　　我能随其愿有求名迁官</p>
<p>　　我使国王召有求世异宝</p>
<p>　　使世积珍利家丰足七珍</p>
<p>　　世皆所希有有求色美者</p>
<p>　　发愿宛然至莫须言远近</p>
<p>　　高贵及难易志心于我者</p>
<p>　　我使须臾间有众生疾苦</p>
<p>　　神狂及疥癞疾毒众不利</p>
<p>　　百种害加恼诵我陀罗尼</p>
<p>　　无不<a>解脱</a>者独行暗冥处</p>
<p>　　依我皆<a>无畏</a>劫贼忽然侵</p>
<p>　　我皆令自缚若欲自然福</p>
<p>　　若有求女人夫心令得女</p>
<p>　　我必令相爱世间陵突者</p>
<p>　　我悉令摧伏逍遥自快乐</p>
<p>　　宛然无所乏有念皆称遂</p>
<p>　　随有咸满足设众恶来侵</p>
<p>　　我使如其意我悉能加护</p>
<p>　　住居皆吉庆宅舍悉清宁</p>
<p>　　男女得英名<a>夫妻</a>顺和合</p>
<p>　　上品持我者我与人中王</p>
<p>　　中品持我者我与为帝师</p>
<p>　　下品持我者富贵无穷已</p>
<p>　　恒欲相娱乐无不充满足</p>
<p>　　奴婢列成群美女满衢庭</p>
<p>　　游行得自在隐显能<a>随念</a></p>
<p>　　出入无所碍无能测量者</p>
<p>　　我于<a>三界</a>中神力得自在</p>
<p>　　降世希有事我皆悉所为</p>
<p>　　若说我所能穷劫不能尽</p>
<p>　　持我陀罗尼我皆现其前</p>
<p>　　夫妻及眷属当随得卫护</p>
<p>　　我有游行时诵我即时至</p>
<p>　　过于险难处大海及江河</p>
<p>　　深山险隘处师子象虎狼</p>
<p>　　毒虫诸神难持我皆安稳</p>
<p>　　若有侵娆者头破作七分</p>
<p>　　<a>寿命</a>悉长远福禄自迁至</p>
<p>　　尔时毗那夜罗迦说是偈已。告世人言。说处世陀罗尼法。最护众生。随其所愿皆得满足。当须日夜诵持满十万遍乃至二十万遍。皆得如所说即升虚空。即说咒曰</p>
<p>　　【◇】曩牟毗那夜迦(上音)写阿悉知目【◇】佉(上音)写怛侄佗(三)阿智耶那智耶【◇】(二合五)殊皤帝耶(六)乌悉昙(二合)迦【◇】耶(七)悉婆(二合)拖钵耶(八)婆达萨【◇】写耶(九)婆唎跛迟(十)莎诃</p>
<p>　　使咒法经</p>
<p>　　贞享四年中春十八宵一校之</p>
<p>　　河南教兴苾刍净严(四十九)</p>
<p>　　元禄十五年十一月二十二日</p>
<p>　　以御本再校了尊教</p>
		</div>
		
		
		</div></div><hr><script charset='utf-8' src='../../js/footer.js'></script></body></html>