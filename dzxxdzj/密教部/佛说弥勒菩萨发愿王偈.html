<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说弥勒菩萨发愿王偈' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说弥勒菩萨发愿王偈</center></div><div class='fo'><center>经文出处:来自无量光明网</center><br/><br>
			<p>　　<strong>佛说<a>弥勒</a><a>菩萨</a>发愿王偈</strong></p>
<p>　　内阁掌译西番蒙古诸文西番学总管仪宾工布查布译</p>
<p>　　梵语阿(喇)鸦黑(厄答)喇巴呢(达哈)阿纳喇(阿)杂(阿)</p>
<p>　　华言圣弥勒愿王</p>
<p>　　敬礼一切诸佛菩萨摩诃萨</p>
<p>　　佛告阿难。夫弥勒菩萨摩诃萨。往昔誓行菩提行时。昼夜六时。偏袒右肩。右膝着地。合掌恭敬。而发如是愿文</p>
<p>　　敬礼一切佛及具天眼仙</p>
<p>　　菩萨摩诃萨并诸声闻众</p>
<p>　　令避恶趣[土*遂]而示<a>涅槃</a>路</p>
<p>　　引入无老死敬礼菩提心</p>
<p>　　我由无明心所作一切罪</p>
<p>　　今于佛面前忏悔尽无余</p>
<p>　　自我三业门所积资粮福</p>
<p>　　是我普慧种愿我道无尽</p>
<p>　　十方诸国中所有供养佛</p>
<p>　　佛昔<a>随喜</a>者我今皆随喜</p>
<p>　　忏悔一切罪随喜诸善根</p>
<p>　　敬礼一切佛愿得大智慧</p>
<p>　　十方一切处所有大菩萨</p>
<p>　　止于十地者请速等正觉</p>
<p>　　既证圆觉心降伏诸魔军</p>
<p>　　为利诸有情愿请转法轮</p>
<p>　　以大法鼓音度众生苦际</p>
<p>　　愿经无量劫<a>常住</a>世<a>说法</a></p>
<p>　　祈运大悲智慈济诸有情</p>
<p>　　陷溺贪欲泽恩爱所缠缚</p>
<p>　　众生被障碍诸佛不憎捐</p>
<p>　　慈悲诸含识拔出三有海</p>
<p>　　一切三世佛所行诸道法</p>
<p>　　我今皆随学愿证菩提道</p>
<p>　　同登六<a>彼岸</a>度<a>六道</a>众生</p>
<p>　　证得六<a>神通</a>愿成无上道</p>
<p>　　无生及本源无处无自性</p>
<p>　　悟此真空理无智亦无得</p>
<p>　　无命无众生无背无取向</p>
<p>　　愿达<a>无我</a>法即等大仙佛</p>
<p>　　愿不住二执所摄一切物</p>
<p>　　为利益众生不吝行布施</p>
<p>　　物种侈靡盛我应用丰足</p>
<p>　　物性等空寂<a>圆满</a>布施度</p>
<p>　　所受止作品无瑕最清净</p>
<p>　　及无痴矜慢圆满戒律度</p>
<p>　　如地水火风四大无触背</p>
<p>　　侵犯靡嗔恨圆满忍辱度</p>
<p>　　发心始终勤恒喜不懈弛</p>
<p>　　身心勇猛力圆满精进度</p>
<p>　　调伏正定聚如幻三摩地</p>
<p>　　金刚禅那等圆满静虑度</p>
<p>　　三种<a>解脱</a>门三时平等法</p>
<p>　　<a>闻思修</a>明了圆满智慧度</p>
<p>　　诸佛所称赞炽盛光赫奕</p>
<p>　　勤修菩萨行圆满自他志</p>
<p>　　行此菩提道名称慈氏子</p>
<p>　　圆满<a>六度</a>行超于十地位</p>
<p>　　我以此善愿众生命终速往兜率宫</p>
<p>　　受生皆于见法阁即为慈氏之长子</p>
<p>　　十地<a>自在</a>降阎浮证得十力大位时</p>
<p>　　愿受妙法<a>甘露</a>味圆满佛行尽无余</p>
<p>　　从此命终承愿力即得上生兜率天</p>
<p>　　忻庆奉事慈氏尊速得承授菩提记</p>
<p>　　阿难。当知慈氏菩萨摩诃萨。如此以实善巧修净行业。道路平顺。而获无上菩提。成等正觉。成就真实大方便门</p>
<p>　　按此经于汉藏未见。而番本亦无出。然西国诸贤。颇有注解。且普同作为恒常功课。与华严行愿品。三十五佛行愿品。称为三种大忏愿。愚略拟之。盖初自梵文译时。或于弥勒上生下生等经。节取切要者也(多分唐竺法护所译。弥勒菩萨下生经相近)今时海内清宁。三教并盛。资用不乏。人民向善者多。近来常闻修建龙华会者。忆为或有欲持诵者。因特译出汉文。便于信氏诵读仰祈</p>
<p>　　圣慈加护广布<a>流通</a>为愿焉</p>
<p>　　(乾隆八年正月吉日翻竟于广仁弥勒院)</p>
		</div>
		
		
		</div></div><hr><script charset='utf-8' src='../../js/footer.js'></script></body></html>