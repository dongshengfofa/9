<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说花积楼阁陀罗尼经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说花积楼阁陀罗尼经</center></div><div class='fo'><center>经文出处:来自无量光明网</center><br/><br>
			<p>　　<strong>佛说花积楼阁陀罗尼经</strong></p>
<p>　　西天译经<a>三藏</a>朝散大夫试鸿胪少卿传法大师臣施护奉诏译</p>
<p>　　如是我闻。一时<a>世尊</a>在阿耨达池无热恼龙王宫。与大<a>比丘</a>众四百五十人俱。复有师子游戏<a>菩萨</a>等大菩萨众具足千人。一切皆得陀罗尼十地<a>圆满</a>。得灌顶已位居补处。被大甲胄趣诸佛德。心不退转名称普闻。如是等菩萨摩诃萨。悉从他方而来集会</p>
<p>　　尔时师子游戏菩萨摩诃萨。从座而起偏袒右肩。诣世尊前右膝着地。合掌恭肃而白佛言。世尊如佛福蕴当云何得。又于如来作供养者。云何因果无量无边。唯愿如来慈悲开示。作是说已凝心而住</p>
<p>　　尔时佛告师子游戏菩萨摩诃萨言。善哉善哉善男子。汝今问我如来福蕴云何而得。又于如来作供养者。云何因果无量无边。汝当谛听今为汝说</p>
<p>　　佛言善男子。如来有五法具足功德无量无边。云何五法。所谓<a>戒定慧</a><a>解脱</a>解脱知见。善男子如来具足如是五法无量功德。是故获得福蕴无量无边。善男子若于如来作供养者。当得<a>涅槃</a>若彼三乘随其发心。各各所见而得涅槃。善男子若见如来应正等觉。以清净心谛信归命尊重称赞。又以衣服卧具病缘医药。一切所须而供养者。所获果报无量无边。善男子若复如来般涅槃后。有得如来<a>舍利</a>如芥子等而供养者。所获果报于一切中最。又复作种种福。若于如来舍利作供养者。其福最上。师子游戏。若复有人持于宝聚如妙高山等。布施供养声闻及辟支佛。所获果报。不如在家及<a>出家</a>菩萨发无上正等觉心。以一金钱布施供养。如来应正觉。以前方便善根。于后方便善根。百分不及一。千分不及一。百千分不及一。乃至算分数分譬喻分譬喻转分。乃至算数譬喻所不能及。善男子又复如来住世百年千年。乃至百千年应化毕已。般涅槃后以<a>佛舍利</a>而起妙塔。若复有人于此塔所。以香泥涂地作曼拏罗。施设花鬘涂香<a>烧香</a>然灯志心供养。乃至持一花一灯以为供养。或持帚拂除去尘坌。或以一掬水用为洒净。如是之人以志心故获福无量。是人先世所有罪业当堕阿鼻<a>地狱</a>。以于塔所作供养故。先世罪报皆悉除灭。善男子若复有人。发一念心归命于佛。又不中退复不轻慢。是人当来于百劫千劫乃至百千劫中。常感胜福生于人天不复堕落一切恶趣</p>
<p>　　善男子我今说此花积楼阁陀罗尼经。为欲利益安乐天上人间一切众生故。善男子若复有人得此花积楼阁陀罗尼经。志心受持读诵供养。又复演彼真实义趣广为人说。是人永不堕一切恶趣。亦不生卑下种族。常生人天<a>殊胜</a>之处。诸根圆满获<a>宿命</a>通。具足种种甚深辩才。恒得值遇<a>佛法</a>僧宝。又得如来忆念覆护。得菩提心永不退转</p>
<p>　　尔时世尊即说陀罗尼曰</p>
<p>　　怛儞也(二合)他(引一)驮啰尼驮啰尼(二)母儞(引)钵啰(二合)婆(引)娑嚩(二合)哩(引三)悉地(引)赞捺哩(二合引四)曩(引)他唧儞哩贺(二合引)哩(引五)阿(引)噜(引)誐也(二合) 嚩底(六)没驮缚底(七)尾哩(引)乌迦致啰祖波誐帝(引八)帝(引)祖嚩底(九)尾舍(引)罗没地达哩么(二合引)嚩婆(引)细(引十)阿乞叉(二合)野羯腊闭(二合引十一)羯腊波(二合)嚩底(十二)阿蜜哩(二合)哆羯腊闭(二合引十三)护哆(引)舍儞(引十四)帝(引)祖嚩底儞怛也(二合)三摩(引)呬帝(引十五)帝(引)祖嚩底底乞叉[赤*皮](三合)捺哩(二合)野没地娑嚩(二合引)贺(引十六)</p>
<p>　　善男子此陀罗尼。乃是十方无量无边诸佛如来同共宣说。若复有人闻此陀罗尼经名字。发至诚心恭信供养。是人当来获得无量无边功德。又复若人持此陀罗尼。成先行已。于二月三月或八月。取白月八日起首。发至诚心于一昼夜中六时。念此陀罗尼及忆念诸佛如来。心不散乱。复以涂香妙花烧香然灯。种种供养心不间断至十五日决定得见世尊。坐莲<a>华藏</a>座说陀罗尼法。持诵之人应时获得意愿圆满。心垢悉除证宿命通。得诸<a>禅定</a>住四圣谛。解诸法义论及工巧事业。乃至临命终时耳根不坏。悉能了别一切胜事。乃至或闻如来为说四圣谛等无漏</p>
<p>　　尔时世尊说是陀罗尼经已。师子游戏菩萨摩诃萨。及诸大菩萨大比丘众。<a>天人</a>阿修罗乾闼婆等。闻佛所说。皆大<a>欢喜</a><a>礼佛</a>而退</p>
		</div>
		
		
		</div></div><hr><script charset='utf-8' src='../../js/footer.js'></script></body></html>