<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，圣六字增寿大明陀罗尼经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>圣六字增寿大明陀罗尼经</center></div><div class='fo'><center>经文出处:来自无量光明网</center><br/><br>
			<p>　　<strong>圣六字增寿大明陀罗尼经</strong></p>
<p>　　西天译经<a>三藏</a>朝散大夫试鸿胪卿传法大师臣施护奉诏译</p>
<p>　　如是我闻。一时佛在舍卫国祇树给孤独园。尔时尊者阿难有大疾病。佛自知已即诣彼所。敷座而坐告阿难曰。汝今谛听我有六字大明陀罗尼。能消灾患增益<a>寿命</a>。汝若受持非但自身。复令四众苾刍苾刍尼优婆塞优婆夷。长夜安隐远离众苦</p>
<p>　　复次阿难此六字大明陀罗尼。七十七俱胝佛。并六大威德师同所宣说。六大师者。一如来应正等觉。二<a>帝释天</a>主。三多闻天王。四持国天王。五<a>增长天王</a>。六广目天王。如是圣贤异口同音。说陀罗尼曰</p>
<p>　　难底黎难底黎难睹哩(去)都摩哩半拏哩俱[口*阑]致(引)摩度摩帝(引)娑嚩(二合引)贺(引)</p>
<p>　　佛告阿难。此六字大明章句有大威力。若复有人王法难中惊怖。大水难中惊怖大火难中惊怖。贼劫难中惊怖冤家难中惊怖。众恶难中惊怖斗战难中惊怖恶曜难中惊怖。如是诸难害身之时。一心称念大明章句。拥护某甲令得<a>解脱</a>。作是语已是诸众难速得消除</p>
<p>　　复次阿难若诸有情。患诸疼痛头痛项痛眼耳鼻痛。牙齿舌痛唇口颊痛。胸胁背痛心痛肚痛。腰痛胯痛遍身疼痛。及泻痢痔瘘风黄痰癊诸恶重病。如前称念大明章句。佛大威德令一切日月星曜。<a>罗汉</a>圣贤发真实言。与某甲<a>弟子</a>应作拥护。息除灾患令得安乐。所有刀剑毒药。虎狼师子蚖蛇蝮蝎。诸恶禽兽皆不为害。疟病不着亦不中天。乃至阿波娑摩啰部多毗舍左。鸠盘茶等一切鬼将。悉皆远离不敢为患</p>
<p>　　复次阿难若诸有情鬼魅所著。连年积月而不舍离。以此<a>真言</a>加持于线系患人手。时金刚手大药叉主。以忿怒力破鬼魅头令作七分。又令大智<a>舍利弗</a>大<a>神通</a>目干连。持戒罗睺罗及汝阿难陀。皆来拥护令得安隐。若不尔者须弥山王。离于本处大海枯竭。日月堕落大地崩裂。如来应正等觉无有妄语。阿难此六字大明陀罗尼。神通威德得未曾有。若<a>随喜</a>听闻。是人恒得长寿无病众恶不侵。何况受持读诵书写供养。是名成就最上增益之法。阿难闻已信受奉行</p>
		</div>
		
		
		</div></div><hr><script charset='utf-8' src='../../js/footer.js'></script></body></html>