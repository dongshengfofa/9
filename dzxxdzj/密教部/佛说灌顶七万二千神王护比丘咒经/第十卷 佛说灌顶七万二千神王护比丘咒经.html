<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十卷 佛说灌顶七万二千神王护比丘咒经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十卷 佛说灌顶七万二千神王护比丘咒经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十卷 佛说灌顶七万二千神王护<a>比丘</a>咒经</strong></p>
<p>
	　　东晋<a>天竺</a><a>三藏</a>帛尸梨蜜多罗译</p>
<p>
	　　闻如是。一时佛在因沙崛山中。与千二百五十比丘俱。<a>菩萨</a>三万人。佛为天龙八部<a>说法</a>。人民鬼神各随业缘得道不同。说法既竟。于是梵王从座而起。长跪合掌而白佛言。<a>世尊</a>我于众生。有微因缘多归依者。又见人民悉受苦恼。心中疑惑不能决了。今欲承佛威神之力。出梵天结愿一百偈颂以为神策。惟愿世尊许可此事。复作是言。我常见诸异道辈九十五种。各有杂术为人决疑。而今世尊正觉最上更无此法。是故启问唯愿听许。佛言梵王善哉善哉。汝能为未来五浊恶世。像法众生多诸疑惑。信邪倒见不识真正。汝既慈悲欲为说者。嘉也梵王我助汝喜。善也梵王随意演说。梵王闻佛赞叹策经<a>欢喜</a>踊跃。即于众中语四辈言。今我梵王承佛威神。演说卜经一百偈颂以示万姓。决了狐疑知人吉凶。今以偈颂而说卦曰</p>
<p>
	　　若闻<a>佛咒</a>经百魅皆消形</p>
<p>
	　　舍宅得安隐县官不横生</p>
<p>
	　　回向无上道梵天帝相荣</p>
<p>
	　　仕宦得高迁世世获嘉名</p>
<p>
	　　既能有好心不能平其本</p>
<p>
	　　供养不专一功德日减损</p>
<p>
	　　前行已不善改更亦不晚</p>
<p>
	　　今悉令吉利禄位自然返</p>
<p>
	　　先身无福庆是故堕罪中</p>
<p>
	　　不信于三宝轻笑慢世雄</p>
<p>
	　　现世获苦恼从此致命终</p>
<p>
	　　积罪如丘山业报真无穷</p>
<p>
	　　若欲觅福祐忏谢烧众香</p>
<p>
	　　帝释常扶助所向皆吉祥</p>
<p>
	　　疫毒自消除至终无遗殃</p>
<p>
	　　世世享其福得生升天堂</p>
<p>
	　　恐此事不成终为人所发</p>
<p>
	　　丧死非一人哭泣弥年月</p>
<p>
	　　魔邪之所作遂便从此没</p>
<p>
	　　若能念三宝更得无遗秽</p>
<p>
	　　汝常好情性何故生怨恶</p>
<p>
	　　轻笑于<a>沙门</a>谓之如寄托</p>
<p>
	　　世世得其报终为邪所掠</p>
<p>
	　　出道逢官家恒为吏所缚</p>
<p>
	　　念汝少孤苦跉竮在道门</p>
<p>
	　　正心相和顺勿令他生怨</p>
<p>
	　　报心无亏盈禄位加子孙</p>
<p>
	　　安隐无疾病当知梵天恩</p>
<p>
	　　既已堕罪中又以罪误人</p>
<p>
	　　殃注相结连皆是宿世因</p>
<p>
	　　可共修正行专意习精勤</p>
<p>
	　　保此得<a>解脱</a>远离<a>地狱</a>身</p>
<p>
	　　不欲行仁义欺诈常为先</p>
<p>
	　　若入江海中逢风不得前</p>
<p>
	　　纵逸随流浪风波覆其船</p>
<p>
	　　沉溺在水中姓命岂得全</p>
<p>
	　　既有嘉善心又有好名禄</p>
<p>
	　　修于诸正行世世蒙其福</p>
<p>
	　　安隐而无为亲友亦欢穆</p>
<p>
	　　发愿无不果所求真应速</p>
<p>
	　　若欲远治生求觅诸财宝</p>
<p>
	　　莫行不慈心中路见不好</p>
<p>
	　　专心念于佛疾得无上道</p>
<p>
	　　世世获果报安隐寿得老</p>
<p>
	　　贡高作魔师教人杀众生</p>
<p>
	　　业报既无穷一到入幽冥</p>
<p>
	　　邪鬼不能祐祸横百端生</p>
<p>
	　　可归于三宝能拔罪苦名</p>
<p>
	　　一子行五逆为汝作祸灾</p>
<p>
	　　劫夺人财物离散失骨骸</p>
<p>
	　　当在空野中骼露不得埋</p>
<p>
	　　世世不见好地狱中徘徊</p>
<p>
	　　已能有好心便宜尽其功</p>
<p>
	　　何为寂寞住徒劳守于空</p>
<p>
	　　若必成其愿受报亦无穷</p>
<p>
	　　世世所生处常在<a>天人</a>中</p>
<p>
	　　所遇皆不好每每不从意</p>
<p>
	　　此是心不净故与如斯事</p>
<p>
	　　不肯悔其过将欲求何冀</p>
<p>
	　　若能尽心持禄官自然至</p>
<p>
	　　每见不良人事事皆悉好</p>
<p>
	　　恐是罪未至此荣非长保</p>
<p>
	　　一报堕地狱出入生忧恼</p>
<p>
	　　<a>世间</a>愚劣人意谓当至老</p>
<p>
	　　一身既获好亲友亦忻忻</p>
<p>
	　　常见梵释众与之为等邻</p>
<p>
	　　意业亦滋茂道心亦日新</p>
<p>
	　　万物皆有报岂不习精勤</p>
<p>
	　　遂为贼所得剥夺失珍宝</p>
<p>
	　　奉法莫进退如是致不好</p>
<p>
	　　从今可改更敬崇于三宝</p>
<p>
	　　魔邪皆驰散众魅不能恼</p>
<p>
	　　汝昔有慈悲割口饭餧人</p>
<p>
	　　羸老得救命色力具足鲜</p>
<p>
	　　愍念众生故济物常在贫</p>
<p>
	　　寻得欢乐报当在明年春</p>
<p>
	　　奉法不坚意迷惑信魔邪</p>
<p>
	　　邪见杀众生百魅皆得祠</p>
<p>
	　　堕罪入地狱亿劫无出时</p>
<p>
	　　悔过于三宝解脱无狐疑</p>
<p>
	　　汝欲居此宅大凶不可止</p>
<p>
	　　子孙多零落灾火四面起</p>
<p>
	　　每每见不好牛犊悉疫死</p>
<p>
	　　梵天语汝实移可安隐耳</p>
<p>
	　　其福何[火*童][火*童]及致于凤凰</p>
<p>
	　　麒麟为汝感圣王亦来翔</p>
<p>
	　　难有世无双诸天散花香</p>
<p>
	　　得报获其功百事皆吉祥</p>
<p>
	　　造心既不清梵天所不护</p>
<p>
	　　出门逢毒狼坐自生祸故</p>
<p>
	　　大小互相向昼夜怀荒怖</p>
<p>
	　　何不奉正真自获安隐度</p>
<p>
	　　等心施于人获报无穷已</p>
<p>
	　　相与种<a>福田</a>减割于身已</p>
<p>
	　　悭吝怀贪惜坐守财物死</p>
<p>
	　　布施持净戒世世从缘起</p>
<p>
	　　汝有嘉福田后便致富贵</p>
<p>
	　　今现人所敬<a>德行</a>亦郁郁</p>
<p>
	　　高显而无比众中之大师</p>
<p>
	　　<a>寿命</a>亦延长众圣为等类</p>
<p>
	　　汝虽有广虑不知念无常</p>
<p>
	　　作善得其福作恶得其殃</p>
<p>
	　　<a>礼拜</a>向三宝供养散花香</p>
<p>
	　　释梵相拥护万事皆吉祥</p>
<p>
	　　是人福力多每每蒙神护</p>
<p>
	　　所求自如意无不安隐度</p>
<p>
	　　必无他险难名闻亦流布</p>
<p>
	　　释梵口所说吉祥不相误</p>
<p>
	　　汝有诸儿子一子五逆恶</p>
<p>
	　　为汝作祸灾恒为人所薄</p>
<p>
	　　撩乱生罪过魔魅互来作</p>
<p>
	　　疾病不咒治一以委汤药</p>
<p>
	　　师有所言说忆在不失忘</p>
<p>
	　　修作诸福德魔邪自消藏</p>
<p>
	　　但当礼三宝<a>正念</a>魔敢当</p>
<p>
	　　令汝得财宝然后亦吉祥</p>
<p>
	　　种恶得其殃合家悉疾病</p>
<p>
	　　困者非一人乃得虑灭性</p>
<p>
	　　皆是先世因所以致危命</p>
<p>
	　　若能诲今身灾邪悉流迸</p>
<p>
	　　汝是不吉人故使居此间</p>
<p>
	　　中有邪魅鬼恒来相流连</p>
<p>
	　　三魂及七魄系缚在空山</p>
<p>
	　　恍惚既不定终当堕深渊</p>
<p>
	　　产乳悉通利男女皆聪明</p>
<p>
	　　梵天说神策魔邪不得生</p>
<p>
	　　专心向正觉礼拜无亏盈</p>
<p>
	　　渐渐增其福禄位自来荣</p>
<p>
	　　前可寄财物本不令生长</p>
<p>
	　　何忽说欺诳过失非一两</p>
<p>
	　　可还此财宝造经及形像</p>
<p>
	　　辄生轻慢心必当堕罗网</p>
<p>
	　　五逆欺君父谓之是长保</p>
<p>
	　　恐此有业报世世生烦恼</p>
<p>
	　　意业所缠绵是以不见好</p>
<p>
	　　子可自改心归命无上道</p>
<p>
	　　我念汝一身飘薄在军中</p>
<p>
	　　君主相护念保令结始终</p>
<p>
	　　入阵常获胜意勇必有功</p>
<p>
	　　此是梵天助势力长无穷</p>
<p>
	　　为人怀弊恶坐此危身命</p>
<p>
	　　五逆诬君父恒与财利竞</p>
<p>
	　　诸天所不护儿孙悉流迸</p>
<p>
	　　善当学忍辱莫恣于情性</p>
<p>
	　　莫信于邪师欺诳多误人</p>
<p>
	　　但自一心念保离罪咎身</p>
<p>
	　　今虽见不好后当生福因</p>
<p>
	　　子可悔众秽正觉度苦人</p>
<p>
	　　汝欲货杂物所向皆吉利</p>
<p>
	　　但当勤精进财物自如意</p>
<p>
	　　牛马猪羊犬长益而昌盛</p>
<p>
	　　疫鬼不得便善神为汝记</p>
<p>
	　　虽言奉三宝不行恭敬心</p>
<p>
	　　破斋毁经戒言辄生丑音</p>
<p>
	　　轻慢于神明罪报不可任</p>
<p>
	　　每行不善意死入地狱深</p>
<p>
	　　汝家有十人返逆无反覆</p>
<p>
	　　口舌相斗乱言音难尽究</p>
<p>
	　　治生不获利畜养不滋茂</p>
<p>
	　　怀恶终不灭梵天所不祐</p>
<p>
	　　大义有此人何为江湖间</p>
<p>
	　　可还入亲里自然得高迁</p>
<p>
	　　今日虽未获必当在来年</p>
<p>
	　　家室欢且乐然后信梵天</p>
<p>
	　　汝常信罪福及作不善事</p>
<p>
	　　空言畏无常无修改更意</p>
<p>
	　　今者既不专便不获吉利</p>
<p>
	　　梵释语汝实慎勿生疑思</p>
<p>
	　　人能奉最胜正觉第一道</p>
<p>
	　　但当念经戒魔邪不能恼</p>
<p>
	　　众魔不能干善神常相保</p>
<p>
	　　爱法如珠玉入恶无不好</p>
<p>
	　　人欲奉三宝归正却众邪</p>
<p>
	　　意中不理尽魔邪悉来加</p>
<p>
	　　娆触作诸怪祸至必不赊</p>
<p>
	　　灾耗连日生负罪如恒沙</p>
<p>
	　　财物不可保分散理无常</p>
<p>
	　　悭贪怀嫉妒世世受其殃</p>
<p>
	　　吝惜不布施坐守财物亡</p>
<p>
	　　欲避路无从是名不吉祥</p>
<p>
	　　自言信<a>道德</a>精进常自守</p>
<p>
	　　内心怀不吉后身堕饿鬼</p>
<p>
	　　骂詈无本末谓师是老叟</p>
<p>
	　　传语后世人师恩不可负</p>
<p>
	　　勤修于人务福禄及子孙</p>
<p>
	　　如是之<a>报应</a>皆由宿世恩</p>
<p>
	　　出入常见好流布于宗门</p>
<p>
	　　世世所生处梵释相哗諠</p>
<p>
	　　<a>神通</a>有大小勿生不<a>信心</a></p>
<p>
	　　人亦有贵贱<a>宿命</a>所延任</p>
<p>
	　　何故助小魔贡高发疑音</p>
<p>
	　　但当平等观子息如诜林</p>
<p>
	　　所求多挂碍疾病不能愈</p>
<p>
	　　昼夜生忧恼泣泪如云雨</p>
<p>
	　　神策度世难梵天之所许</p>
<p>
	　　斋戒修法会心求自得叙</p>
<p>
	　　父母行不善子孙多死亡</p>
<p>
	　　最后生一儿复为人所伤</p>
<p>
	　　孤独无依怙泣涕痛心肠</p>
<p>
	　　渐渐不吉利寻复遇祸殃</p>
<p>
	　　子有好心行奉法悉具足</p>
<p>
	　　君主相护念视之如珠玉</p>
<p>
	　　正念皆如此梵释相营卫</p>
<p>
	　　是语皆谓可顺从心所欲</p>
<p>
	　　此人勤精进持戒又具足</p>
<p>
	　　三归<a>五戒</a>神乃有三十六</p>
<p>
	　　常随共拥护所愿无毁辱</p>
<p>
	　　但当修善行死不入地狱</p>
<p>
	　　回邪奉<a>正法</a>无不获善报</p>
<p>
	　　寿命亦延长财物不虚耗</p>
<p>
	　　世世蒙其福吉利自然到</p>
<p>
	　　色力常鲜洁吐气亦清妙</p>
<p>
	　　虽欲信正觉无有坚固本</p>
<p>
	　　奄忽遭祸横心中生退转</p>
<p>
	　　邪师之所欺<a>杀生</a>求增损</p>
<p>
	　　既不专一心必不获利返</p>
<p>
	　　夫人怀忧恼必有不好想</p>
<p>
	　　财物从此散弃减日增长</p>
<p>
	　　梵天说神策悉好无疑象</p>
<p>
	　　<a>三界</a>度苦人解脱八罗网</p>
<p>
	　　杀生多夭命恶心亦如斯</p>
<p>
	　　剥夺人财物惟得以为佳</p>
<p>
	　　此人亿劫来今身不自知</p>
<p>
	　　窃盗非好名真是不足为</p>
<p>
	　　事师当<a>如法</a>勿有<a>懈怠</a>辞</p>
<p>
	　　背叛设轻慢骂詈生狐疑</p>
<p>
	　　灾厄从中生卜易问良医</p>
<p>
	　　祸害自然生未有忻乐时</p>
<p>
	　　何不奉正法归命自发露</p>
<p>
	　　悔过洗恶心无不获济度</p>
<p>
	　　心行既不定不为神所护</p>
<p>
	　　宗室多死亡夜见恶梦寤</p>
<p>
	　　所作辄不善还自中其身</p>
<p>
	　　若能归正觉解脱罪苦身</p>
<p>
	　　魔邪之所作鬼魅之所亲</p>
<p>
	　　僻偝好骂詈动起惊四邻</p>
<p>
	　　堕落于水中魂魄随流浪</p>
<p>
	　　作鬼属河神长有萍泊忧</p>
<p>
	　　苦讁不能堪复还从家求</p>
<p>
	　　灾耗四面起生见无尽休</p>
<p>
	　　前行作五逆常不信正法</p>
<p>
	　　邪心逐异道每事怀余因</p>
<p>
	　　宗室相嫌恨小语呼天神</p>
<p>
	　　怨对相牵引众堕地狱身</p>
<p>
	　　汝家多财物咒咀更相欺</p>
<p>
	　　今日得重病皆是宿生疑</p>
<p>
	　　汤药不得行此病不可治</p>
<p>
	　　大小乱相向诸神不护之</p>
<p>
	　　六畜疫所害非是人所治</p>
<p>
	　　皆从业缘报绮语多所欺</p>
<p>
	　　不孝违师父常轻怀狐疑</p>
<p>
	　　一到入地狱亿劫无出期</p>
<p>
	　　精进莫杀生杀者心不仁</p>
<p>
	　　后罪短命死不得复人身</p>
<p>
	　　拘罗诸罪过苦恼不生忻</p>
<p>
	　　正念不放逸专心畏于神</p>
<p>
	　　军中何足贪刀兵若在头</p>
<p>
	　　四面无所见惟有诸髑髅</p>
<p>
	　　但当念道德何能为他忧</p>
<p>
	　　保还得安隐不使空劳躯</p>
<p>
	　　汝前取妇时相视如鸳鸯</p>
<p>
	　　和合共为家必令保久长</p>
<p>
	　　不悟忽中道便欲相夭伤</p>
<p>
	　　斗诤不脱时财物亦消亡</p>
<p>
	　　正觉久灭度沙门承遗教</p>
<p>
	　　苦行修功德受训金颜貌</p>
<p>
	　　浊世罪众生轻贱为未效</p>
<p>
	　　百事不吉祥坐生诸殃考</p>
<p>
	　　夫欲修仁义皆应净心行</p>
<p>
	　　常念于正觉世世不遭横</p>
<p>
	　　三界拔苦恼宗族蒙福庆</p>
<p>
	　　自归无上道所生值众圣</p>
<p>
	　　常念受罪人获报得命夭</p>
<p>
	　　不见好可论祸害相缠绕</p>
<p>
	　　众魔共娆试邪心增其表</p>
<p>
	　　杀生祠诸鬼业报真不少</p>
<p>
	　　改更归魔道必当破汝家</p>
<p>
	　　子孙多疾病恒与官相罗</p>
<p>
	　　治生不得利无事生罪瑕</p>
<p>
	　　缘汝业行恶误计信于邪</p>
<p>
	　　所作不如法恒与恶相连</p>
<p>
	　　所求垂应得忽便致流迁</p>
<p>
	　　往往非一事悉是罪所延</p>
<p>
	　　祸至亦不赊必当在来年</p>
<p>
	　　专心既无定夜卧生梦寤</p>
<p>
	　　唯见罪自缠不见受福路</p>
<p>
	　　财物悉流散倾家无归诉</p>
<p>
	　　若能奉正觉终身不遭遇</p>
<p>
	　　一母生十子房室各各立</p>
<p>
	　　长大异计业毫利不相及</p>
<p>
	　　恩爱起斗乱财色致忧悒</p>
<p>
	　　两舌相诽谤县官相连习</p>
<p>
	　　常见愚劣人不信于三宝</p>
<p>
	　　纵逸无所畏杀生而无道</p>
<p>
	　　怨对<a>自在</a>近不得终耆老</p>
<p>
	　　若能不为此每事无不好</p>
<p>
	　　念此无知人饮毒求自活</p>
<p>
	　　杀生倒祠神意怙为恃赖</p>
<p>
	　　返逆不恭敬适意以为快</p>
<p>
	　　天神不营护众魔作祸害</p>
<p>
	　　车牛出入行前后皆吉利</p>
<p>
	　　神母与汝愿所作悉如意</p>
<p>
	　　但当弘目心勿思众魔事</p>
<p>
	　　所向无挂碍位官自然至</p>
<p>
	　　善行多恩福禄位自显昌</p>
<p>
	　　常无疾病忧所作皆吉祥</p>
<p>
	　　游处他方土善神自扶将</p>
<p>
	　　亲友蒙其祐乐报真未殃</p>
<p>
	　　疾病当除愈魔鬼不能加</p>
<p>
	　　善心向三宝福禄自无遐</p>
<p>
	　　功德渐渐胜流布宗室家</p>
<p>
	　　正真定可修莫信于众邪</p>
<p>
	　　但当念修善慎勿行五逆</p>
<p>
	　　虽为吏所呼县官不能责</p>
<p>
	　　慈心念清净能拔诸忧厄</p>
<p>
	　　如水洗尘滓恶气无遗迹</p>
<p>
	　　何忽坏道心邪行以自立</p>
<p>
	　　轻慢于三宝谓言是不急</p>
<p>
	　　世世受其殃相见辄号泣</p>
<p>
	　　念子获其报地狱实难入</p>
<p>
	　　五逆无所知至老无儿息</p>
<p>
	　　倒祠天下神十方皆周极</p>
<p>
	　　遂不果其愿魔魅所隐匿</p>
<p>
	　　乃至世世生不得所求力</p>
<p>
	　　勿与恶人好致令生斗诤</p>
<p>
	　　咒咀汝儿子祸炽如火盛</p>
<p>
	　　遂为灾所害危厄儿身命</p>
<p>
	　　三宝可归心梵天怀钦咏</p>
<p>
	　　念此孤遗子一身在军中</p>
<p>
	　　远离旧乡土赵遥逐异风</p>
<p>
	　　虽在他封境梵释所兴隆</p>
<p>
	　　言归保安隐亲友亦欢颙</p>
<p>
	　　慎莫怀忧恼福德至无穷</p>
<p>
	　　官禄自到前更生升天宫</p>
<p>
	　　咸同识宿命皆习众圣风</p>
<p>
	　　庠序而无为积福致兴隆</p>
<p>
	　　莫作不善行信义当温厚</p>
<p>
	　　积财不欲施谏言不肯受</p>
<p>
	　　奴婢作口舌无事生怨咎</p>
<p>
	　　悭贪所结缚窃盗言无有</p>
<p>
	　　汝欲结姻媾才伎不具足</p>
<p>
	　　既无好行迹夫婿不拘录</p>
<p>
	　　常怀轻贱心每言辄毁辱</p>
<p>
	　　进退无宜体怨恨声相续</p>
<p>
	　　何意相斗诤口舌纷纭生</p>
<p>
	　　县官更互起忧苦辄身婴</p>
<p>
	　　悔过灭罪垢梵释常相营</p>
<p>
	　　命终升天堂善神悉来迎</p>
<p>
	　　华色不久停会当有萎落</p>
<p>
	　　人生如电过恒恐奄忽着</p>
<p>
	　　忧畏长时有欢乐暂缠缚</p>
<p>
	　　婚娶当及吉必好莫前却</p>
<p>
	　　汝昔有恩福神明所祐佐</p>
<p>
	　　令汝有男女强健无轗轲</p>
<p>
	　　不能重修善还奉正真化</p>
<p>
	　　必当获福利迹行无秽污</p>
<p>
	　　汝昔归三宝至心皆清净</p>
<p>
	　　中为人所误回心向邪影</p>
<p>
	　　意业起烦恼邪心自然秉</p>
<p>
	　　还返向正真梵天乃总领</p>
<p>
	　　前世无福田今身不获好</p>
<p>
	　　所作不吉祥终日怀忧恼</p>
<p>
	　　罪报既无穷可归于三宝</p>
<p>
	　　持戒不毁犯自致无上道</p>
<p>
	　　愚痴不信法纵逸无所畏</p>
<p>
	　　百苦缠身形出辄遇祸崇</p>
<p>
	　　诽谤说人恶善事则隐讳</p>
<p>
	　　五逆无慈心后堕畜生类</p>
<p>
	　　精勤奉正真昼夜修<a>六度</a></p>
<p>
	　　斋戒消魔鬼功德亦流布</p>
<p>
	　　行善无恶缘戒神常拥护</p>
<p>
	　　梵天说神策吉祥不相误</p>
<p>
	　　汝欲入山林求取诸异药</p>
<p>
	　　直心行四等豺狼为退却</p>
<p>
	　　伏藏及珍宝悉令汝经略</p>
<p>
	　　善神相营卫不令有遗落</p>
<p>
	　　汝欲案礼法恶子严教呵</p>
<p>
	　　朝夕礼三宝情性令柔和</p>
<p>
	　　譬如有大树覆荫甚众多</p>
<p>
	　　汝莫自促促保令事无他</p>
<p>
	　　人生于世间各有宿身缘</p>
<p>
	　　负债作奴婢罪根相牵连</p>
<p>
	　　以偿其宿罪世世有对冤</p>
<p>
	　　斯由宿身来积行相缠绵</p>
<p>
	　　若能专精进便当守一心</p>
<p>
	　　世世得福报终不入魔林</p>
<p>
	　　现在无罪垢功德日滋深</p>
<p>
	　　子孙乐相向禄位自来任</p>
<p>
	　　子欲远治生慎莫信他语</p>
<p>
	　　但正一心念释梵为等侣</p>
<p>
	　　所求自如意大利天当与</p>
<p>
	　　存情向三宝众圣之所许</p>
<p>
	　　慎莫作偷盗偷盗非好名</p>
<p>
	　　贪心取他物后报作畜生</p>
<p>
	　　以偿其宿罪轮转靡不经</p>
<p>
	　　出入不自由锁械其身形</p>
<p>
	　　得善无恶缘戒神常拥护</p>
<p>
	　　梵天说神策吉祥不相误</p>
<p>
	　　佛语梵天大王。汝今以为一切人民。说此神策竟。利益一切功德不少。令诸疑惑各得开解。我今当演善神灌顶章句以为劝助。若有人民闻策之者。或信不信令得正念。使一切魔不得破坏生嫉恶心。设有恶意自然消灭。说是语竟。梵王请佛唯愿说之。于是世尊即说灌顶无上偈颂。神名如是</p>
<p>
	　　地神毕栗絺毗</p>
<p>
	　　水神阿婆提婆多</p>
<p>
	　　火神帝沙陀提婆哆</p>
<p>
	　　风神婆由驮提婆哆</p>
<p>
	　　山神阿迦奢提婆哆</p>
<p>
	　　三头神坻梨尸弃提婆哆</p>
<p>
	　　六眼神毗摩提婆哆</p>
<p>
	　　五头神般阇尸弃</p>
<p>
	　　佛告阿难梵天大王等。若四辈<a>弟子</a>欲为人行此神策法时。当以竹帛书此上偈。以五色彩作囊盛之。若欲卜时探取三策。至于七策审定无疑。澡漱口齿莫食酒肉及啖五辛。出策之法不得过七人。后设探者众事不中不护人也。梵王说已。佛于众中印可善哉。四众闻说梵王神策。净心欢喜作礼奉行</p>
		

	
	

		</div></div><hr><script charset='utf-8' src='../../js/footer.js'></script></body></html>