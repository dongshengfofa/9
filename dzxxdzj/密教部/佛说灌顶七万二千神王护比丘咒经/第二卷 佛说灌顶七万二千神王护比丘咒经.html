<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 佛说灌顶七万二千神王护比丘咒经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 佛说灌顶七万二千神王护比丘咒经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 佛说灌顶七万二千神王护<a>比丘</a>咒经</strong></p>
<p>
	　　东晋<a>天竺</a><a>三藏</a>帛尸梨蜜多罗译</p>
<p>
	　　闻如是。一时佛游于舍卫祇树给孤独园。与大比丘众千二百五十人俱。尔时有七<a>比丘尼</a>名修陀利。在山中冢墓间禅思一心。有诸恶鬼神啖人精气者。娆是比丘尼脱其衣裳。不听游行入村乞食。是时修陀利比丘尼。语同座诸比丘尼言。汝等当正心忆念我师释迦牟尼多陀阿伽度阿罗诃三藐三<a>佛陀</a>。作是言已。是诸啖精气鬼神退散驰走。于是修陀利比丘尼等。相将俱到佛所。稽首作礼白佛言。天尊我等七人受天中天无上真法。思惟一心求四<a>道果</a>。是诸啖精气鬼神七万余头。来乱我等不得<a>正念</a>。亦复遮围不令行求饮食之具。现恼如是当奈之何。唯愿天尊说于圣术而辟除之说是语时阿难在右边。佛顾语阿难言。汝见是修陀利比丘尼七人等不。阿难答曰见。佛言阿难是诸比丘尼。常为七千万鬼神所娆。我今当为其。召须弥顶上及海中诸大神。当护是等诸比丘尼。不令诸小鬼神得其便也</p>
<p>
	　　佛于是便以神力。召须弥顶上诸鬼神王来已。是诸鬼神王将从七万鬼神。来到佛所稽首礼足</p>
<p>
	　　佛告诸鬼神王等。我若在世及灭度后。在所国土城邑聚落。护诸比丘尼不令诸小鬼神之所得便。令诸比丘尼所到之处。常随护助使得安隐。诸恶之鬼不得娆近</p>
<p>
	　　佛复告敕大海居止水精山中龙宫所住处。有五万鬼神将其营从。来到佛所各<a>礼佛</a>足却住一面</p>
<p>
	　　佛又告须弥顶上七万神王。及海中五万神王等。汝从今以后。当护诸比丘尼。令得安隐离诸恐怖。得定意得定行。令诸小鬼退散驰走。远于是处百千由旬不得作害。佛说是已。贤者阿难长跪叉手前白佛言。是等神王其字云何。愿为解说。佛言阿难其神名字我今说之。灌顶章句其名如是</p>
<p>
	　　神名枝活吒货[椽/土]字净<a>自在</a>此神主护某头</p>
<p>
	　　神名倪提惒和[椽/土]字妙善生此神主护某眼</p>
<p>
	　　神名波罗惒和[椽/土]字晖日光此神主护某鼻</p>
<p>
	　　神名和沙头提手字信坚固此神主护某耳</p>
<p>
	　　神名头荷尼迦移字开疑惑此神主护某口</p>
<p>
	　　神名膑迦利迦移字光普摄此神主护某颈</p>
<p>
	　　神名沙提舍鸠罗字善安吉此神主护某肩</p>
<p>
	　　神名波罗阇迦提字耀雪山此神主护某臂</p>
<p>
	　　神名波罗头阿铢字演光明此神主护某手</p>
<p>
	　　神名迦摩隶吒遮字香珍宝此神主护某胸</p>
<p>
	　　神名俱波娄阅叉字如福轮此神主护某背</p>
<p>
	　　神名沙善般遮垆字清微彻此神主护某腹</p>
<p>
	　　神名旃遮[朿*欠]摩休字音和柔此神主护某胁</p>
<p>
	　　神名遮揵陀利手字福德光此神主护某心</p>
<p>
	　　神名遮罗揵波头字真宝种此神主护某肝</p>
<p>
	　　神名波罗斯奴遮字远闻声此神主护某肺</p>
<p>
	　　神名苏贺迦阇罗字建行至此神主护某脾</p>
<p>
	　　神名剑浮耆梨惒字慈悲普此神主护某肾</p>
<p>
	　　神名迦俱垆絺迦字越众行此神主护某肠</p>
<p>
	　　神名恒多罗菩提字威解振此神主护某[月*胃]</p>
<p>
	　　神名摩多罗和提字真如天此神主护某臗</p>
<p>
	　　神名至那比舍尸字爱事业此神主护某髀</p>
<p>
	　　神名曼比舍尸罗字除恐畏此神主护某膝</p>
<p>
	　　神名迦罗铺阿尼字愿施广此神主护某脚</p>
<p>
	　　神名阿沙耶迷和字消诸恶此神主护某出</p>
<p>
	　　神名挲伊摩陀伊字护世王此神主护某入</p>
<p>
	　　神名阿提摩陀伊字加诸愿此神主护某坐</p>
<p>
	　　神名阿奴摩陀伊字星中王此神主护某卧</p>
<p>
	　　神名破仇摩陀陀字首安寂此神主护某梦</p>
<p>
	　　神名兰脾留波利字行寂然此神主护某起</p>
<p>
	　　神名耶头破那坻字德明远此神主护某食</p>
<p>
	　　神名比尼槃头倚字盖天地此神主护某饮</p>
<p>
	　　神名波斯离次离字真不邪此神主护某语</p>
<p>
	　　神名具梨揵陀离字施愿普此神主护某笑</p>
<p>
	　　神名跪离那波罗字快善意此神主护某戏</p>
<p>
	　　神名末梨游沙梨字头高明此神主护某乐</p>
<p>
	　　佛语阿难。是须弥顶上三十六神王名字。如是有七万鬼神以为眷属。当作拥护。令修陀利比丘尼。及未来末世中诸比丘尼等。若为邪鬼神所恼乱者不令得便。所到安宁不为邪恶所中。设有娆者心当存呼灌顶章句三十六神王。应念即至导从左右。为诸比丘尼现威神力。攘诸魅魔使不得便。辟除凶恶消灭不善令得吉祥。佛复告贤者阿难。大海之中龙宫居止。有<a>三七</a>大神王之女。我昔得道与其眷属。来到我所稽首作礼。说如是言当于佛灭度后五浊末世之中护<a>佛弟子</a>。我已面敕此诸神王。令当拥护修陀利及未来末世诸比丘尼等。此诸神王亦不违本誓。若有危厄祸害之日。常当净心归命三宝。然后呼其名字无不为护辄在左右。阿难白佛言。是诸神王有如是利益。唯愿速说灌顶章句善神名字。为守护故。使诸比丘尼离诸恐惧。不为邪妖之所恼近。佛言阿难是大神王女名字如是</p>
<p>
	　　神王女蓝婆惟蓝波字珠璎珞(此神女为某辟除邪恶魍魉媚鬼驱逐百千由旬不令得住)</p>
<p>
	　　神王女鸳那多乌那陀字摩尼宝(此神女除去鸟鸣野狐变怪因衰娆人者不令住某舍屋之中)</p>
<p>
	　　神王女苏贸迦罗阇字好庄严(此神女主梦寤颠倒。见诸先亡伤毁之鬼悉能消伏)</p>
<p>
	　　神王女摩奴罗摩遮字严饰妙(此神女若游出时异道聚会。饮食有毒自然消化)</p>
<p>
	　　神王女剑浮耆梨惒字宝连珠(此神女护诸怨家若相见时起诸毒恶。即便和解相向)</p>
<p>
	　　神王女惟舍罗遮迦字流离光(此神女若嫉妒恶心相向者。以带持故不生贪心)</p>
<p>
	　　神王女攎楼迦攎楼字身撤照(此神女若有债主求诸财宝。以神护故便宽賖消息)</p>
<p>
	　　神王女迦罗博多尼字华开敷(此神女某若为盗贼恶伴所引至县时即便<a>解脱</a>)</p>
<p>
	　　神王女渑迦陀罗遮字香烟气(此神女主治蜚尸客气之鬼复连鬼神。即便磨灭不现)</p>
<p>
	　　神王女棱迦移陀罗那字妙王顶(此神女若为龙象所害种种恐畏。以其诵持自然消灭)</p>
<p>
	　　神王女剑蒱阇浮无耶字游戏乐(此神女护某苞肿众衰头痛寒热即便不行娆害)</p>
<p>
	　　神王女迦俱攎絺迦字净如梵(此神女护某不为山神树神星死善死鬼神所娆害)</p>
<p>
	　　神王女遮罗絺迦那字音深妙(此神女护某至大小便利之时。不为恶鬼神所触娆也)</p>
<p>
	　　神王女慢罗鸠梨陀字信善法(此神女护某屋舍床席帐幔。不使他余鬼神留停宅中)</p>
<p>
	　　神王女臀头梨架罗字师子音(此神女守护人门户宅舍。四方八神之王敕令镇护除去不祥)</p>
<p>
	　　神王女诃栗提罗伽字乐音乐(此神女典领八十亿神诸神之母。护某使万病除愈百事吉祥)</p>
<p>
	　　神王女萨遮摩陀利字声清彻(此神女护某不令他人厌祷增疾之者。使厌祷不行害也)</p>
<p>
	　　神王女慢多罗阿佉尼字欣乐快(此神女使五温疫毒若头痛寒热。某若呼名者即为作护)</p>
<p>
	　　神王女鸠兰[单*舟]吒罗子字结明誓(此神女主诸毒蛇蚖蝮若啮人者。存呼七遍毒即不行)</p>
<p>
	　　神王女抄多摩尼摸字柔软音(此神女护某不令盗贼剥夺衣裳。呼其名贼退散去)</p>
<p>
	　　神王女沙[蔼-言+月]波提敷字心安详(此神女护某牙齿若为虫所啮者。若存呼其名七遍虫即消灭)</p>
<p>
	　　佛告阿难。我所说海中灌顶章句神王女。其名字如是。此诸神王女。与其眷属五万鬼神。绕海边行一日一夜周匝八万四千由旬。以血肉为食。今皆得道。末世比丘尼辈。现威神力作大护助。辟除邪恶万毒不行</p>
<p>
	　　佛语修陀利及未来诸比丘尼等。若有能持是灌顶章句。则离一切无数恐惧。若持此神咒梦安觉欢。不畏县官水火盗贼。怨家债主自然避去。鬼神罗刹妖魅魍魉邪恶薜荔厌镇之鬼。树木精神百虫精神。畜生精魅溪谷精魅。门中内外鬼神户中内外鬼神。舍宅四方井[穴/土/黾]鬼神。洿池鬼神厕溷中鬼神。若比丘尼带持经者。此诸恶鬼终不得便。若有厌祷咒咀之者。其人带持神咒经故。自然辟除两作和解。俱生慈心恶意悉灭。无复恼害诸比丘尼。若在山中溪谷旷路。抄贼劫掠自然不现。师子虎狼熊罴蚖蛇。悉自缩藏不害人也。何以故此十二万神王大神咒经至尊至重。能为诸比丘尼作大利安</p>
<p>
	　　佛语修陀利及未来诸比丘尼等。说此灌顶无上章句。若后九百岁中。为诸邪恶魅鬼娆人因衰作害。或有恶魔吐种种杂毒之气以害汝等。复有鬼神吸汝五脉。又有鬼神啖汝精髓。如是恶鬼啖人肉者不可称数。我今为汝略说少耳</p>
<p>
	　　佛告阿难。若后末世诸比丘尼。为恶鬼神所娆恼者。当洗浴身体着鲜洁之衣。当专心一意赞咏此经。当以五色之彩作好幡盖。香汁泥地纵广七尺。然十方灯散杂色华。烧众名香胶香婆香安息香等。<a>礼拜</a>十方。七日七夜。长斋菜食。不啖五辛审谛莫疑。是诸恶魔闻见此经神咒力故。即驰散而去远百千由旬不能为害。消灭不善吉祥感应</p>
<p>
	　　于是以后修陀利及未来诸比丘尼等。悉共读诵书持是典。而供养之中有闇钝比丘尼辈。不能读诵者但书持是典。以好缯彩作囊盛之。若欲行来出入之时。辄着衣前所往来处获善吉安。若有恶魔自然消亡无敢当者。此大神典至尊至妙极有威神。若后末世书持此典佩带在身。游行十方无所复畏。以是因缘出此神咒。令人读诵受持供养而带佩之。佛说是语时。天帝释如人屈申臂顷。从天来下往到佛所。稽首作礼长跪叉手。白佛言天尊。然诸佛至真德过须弥。智超江海慧踰<a>虚空</a>。独步<a>三界</a>无能及者。十方一切莫不蒙度。天帝释说此赞叹时。虚空中雨天香华以散佛上。诸天<a>欢喜</a>鬼神亦然。佛说经竟。阿难从坐而起长跪叉手白佛言。演说此经当何名之。佛言阿难及诸四辈。我说此经名十二万鬼神之王灌顶章句。汝善持之于吾灭后。若有清信诸比丘尼。归命求者应当授与。佛说经已。阿难叉手白佛言。设有诸比丘尼。若欲受者云何授与。佛言当如大比丘受七万二千神王灌顶大法无有异也。佛说是已四辈<a>弟子</a>天龙八部。莫不欢喜作礼奉行</p>
		

	
	

		</div></div><hr><script charset='utf-8' src='../../js/footer.js'></script></body></html>