<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说大乘圣无量寿决定光明王如来陀罗尼经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说大乘圣无量寿决定光明王如来陀罗尼经</center></div><div class='fo'><center>经文出处:来自无量光明网</center><br/><br>
			<p>　　<strong>佛说大乘圣无量寿决定光明王如来陀罗尼经</strong></p>
<p>　　西天中印度摩伽陀国那烂陀寺传教大师<a>三藏</a>赐紫<a>沙门</a>臣法天奉诏译</p>
<p>　　如是我闻。一时<a>世尊</a>。在舍卫国祇树给孤独园。与大苾刍众千二百五十人俱。皆是漏尽意解无复烦恼。逮得己利心善<a>解脱</a>。众所知识大阿<a>罗汉</a>。复有智慧广大功德。庄严威仪具足诸尊。<a>菩萨</a>摩诃萨等。为闻法故皆悉来集。于众会中有大慧妙吉祥菩萨摩诃萨而为上首。尔时<a>释迦牟尼佛</a>。愍念未来世中一切短命众生。令增<a>寿命</a>得大利益。为说不可思议秘密甚深微妙胜法。是时</p>
<p>　　世尊告大慧妙吉祥菩萨言。汝等谛听。从是南阎浮提。西方过无量佛土。有世界名无量功德藏。国土严丽众宝间饰。清净<a>殊胜</a>安隐快乐。超过十方微妙第一。于彼无量功德藏世界之中。有佛名无量寿决定光明王如来无上正等菩提。今现住彼世界之中。起大慈悲为诸众生演说妙法。令获殊胜利益安乐</p>
<p>　　佛复告妙吉祥菩萨言。今此阎浮提世界中人寿命百岁。于中多有造诸恶业而复中夭。妙吉祥菩萨若有众生。得见此无量寿决定光明王如来陀罗尼经。功德殊胜及闻名号。若自书写若教他人书是经竟。或于自舍宅或于高楼。或安精舍殿堂之中。受持读诵遵奉<a>礼拜</a>。种种妙华<a>烧香</a>粖香。涂香华鬘等。供养无量寿决定光明王如来陀罗尼经。如是短寿之人。若能志心书写受持。读诵供养礼拜。如是之人复增寿命满于百岁</p>
<p>　　复次妙吉祥菩萨。若有众生闻是无量寿决定光明王如来名号。若能志心称念一百八遍。如此短命众生复增筹命。或但闻其名号。志心信受遵崇之者。是人亦得增益寿命</p>
<p>　　复次妙吉祥菩萨。若有恒时心无暂舍。志诚思求妙法。善男子善女人等汝应谛听。我今为说无量寿决定光明王如来一百八名陀罗尼曰</p>
<p>　　曩谟(引)婆(去)誐嚩(无可反)帝阿播哩弭跢(引)愈(转舌)霓野(二合)曩素(上)尾[宁*吉](宁吉反)室止(二合)怛帝[口*祖](仁祖反)啰(引)惹(仁佐反)野怛他(引)誐哆(引)野(引)啰贺(二合)帝三(去)么药(二合)讫三(二合)没驮(引)野怛儞也(二合)他(去)唵(引)萨(慱舌呼)嚩(无可反)僧塞迦(二合引)啰波哩舜驮达(他割反)[口*栗]么(二合)帝誐誐曩三(去)母努蘖(二合)帝娑嚩(二合短呼)婆(去引)嚩尾舜弟么贺(引)曩野波哩嚩(引)黎娑嚩(二合引)贺(引)</p>
<p>　　妙吉祥菩萨。此无量寿决定光明王如来一百八名陀罗尼。若有人躬自书写。或教他人书是陀罗尼。安置高楼之上。或殿堂内清净之处。<a>如法</a>严饰种种供养。短命之人复得长寿满足百岁。如是之人于后此处命终。便得往生于彼无量寿决定光明王如来佛刹无量功德藏世界之中。当释迦牟尼佛。说此无量寿决定光明王如来陀罗尼经时。有九十九俱胝佛。一心异口同音。亦说此无量寿决定光明王如来陀罗尼经。是时复有八十四俱胝佛。一心异口同音。亦说此无量寿决定光明王如来陀罗尼经。是时复有七十七俱胝佛。一心异口同音。亦说此无量寿决定光明王如来陀罗尼经。是时复有六十六俱胝佛。一心异口同音。亦说此无量寿决定光明王如来陀罗尼经。是时复有五十五俱胝佛。一心异口同音。亦说此无量寿决定光明王如来陀罗尼经。是时复有四十四俱胝佛。一心异口同音。亦说此无量寿决定光明王如来陀罗尼经。是时复有三十六俱胝佛。一心异口同音。亦说此无量寿决定光明王如来陀罗尼经。是时复有二十五俱胝佛。一心异口同音。亦说此无量寿决定光明王如来陀罗尼经。是时复有十殑伽河沙数俱胝佛。各各心无差别异口同音。亦皆说此无量寿决定光明王如来陀罗尼经。此陀罗尼经。若复有人若自书若教人书。如是之人于后。不堕<a>地狱</a>不堕饿鬼不堕畜生。不堕阎罗王界业道冥官。永不于是诸恶道中受其恶报。如是之人由是书写此无量寿决定光明王如来陀罗尼经功德力故。于后一切生处。生生世世得<a>宿命</a>智。此无量寿决定光明王如来陀罗尼经。若自书若教人书。如是之人则同书写八万四千法藏。所获功德而无有异。此无量寿决定光明王如来陀罗尼经。若复有人若自书若教人书。如是之人便同修建八万四千宝塔。所获功德而无有异。此无量寿决定光明王如来陀罗尼经。若自书若教人书。如是之人若有五无间地狱之业。由是功德力故。其业皆悉消除。此无量寿决定光明王如来陀罗尼经。若自书若教人书。如是之人不堕魔王及魔眷属。不堕药叉罗刹道中。不堕非横死亡。永不受是诸恶果报。此无量寿决定光明王如来陀罗尼经。若自书若教人书。如是之人临命终时。有九十九俱胝佛。面现其前来迎是人。往生于彼佛国土中。汝等勿生疑惑。此无量寿决定光明王如来陀罗尼经。若自书若教人书。如是之人当来永不受其女人之身。此无量寿决定光明王如来陀罗尼经。若自书若教人书。如是之人常得东方彦达嚩主持国天王。南方矩伴拏主<a>增长天王</a>。西方大龙主广目天王。北方大药叉主多闻天王。密隐其身随逐卫护。若复有人为于此经。能以少分财宝布施之者。是人便同以三千<a>大千世界</a>满中。金银琉璃砗磲玛瑙珊瑚琥珀。如是七宝尽持布施。若复有人供养此经典者。便同供养一切真实法藏。若复有人能持上妙七宝。供养毗婆尸。试弃。毗舍浮。俱留孙。揭诺揭牟尼。迦设波。释迦牟尼如来应正等觉。所获福德不能度量知其数量。若复有人供养此无量寿决定光明王如来陀罗尼经。所获福德亦复不能度量知其限量。又如四大海水充满其中。不能得知一一滴数。若复有人书写供养。受持读诵此无量寿决定光明王如来陀罗尼经。所获福德亦复不能度量知其限数。若复有人书写是无量寿决定光明王如来陀罗尼经。处所地位则是成就诸佛真身<a>舍利</a>宝塔。应尊重礼拜。若有众生耳闻此陀罗尼者。此之众生永不受飞鸟四足多足异类之身。当来速得成就不退转无上正等菩提。若复有人。积聚金银琉璃砗磲玛瑙珊瑚琥珀。如是七宝如妙高山王尽能舍施。所获福德不可度量知其数量。若复有人为此无量寿决定光明王如来陀罗尼经。而能布施之者。所得福德亦复不能度量知其限数。若复有人书写此无量寿决定光明王如来陀罗尼经。礼拜供养者。如是之人则为礼拜供养十方诸佛刹土一切如来。而无有异</p>
<p>　　尔时释迦牟尼世尊。说彼伽他曰</p>
<p>　　<a>修行</a>布施力成就布施力故得成佛</p>
<p>　　若入大悲精室中耳暂闻此陀罗尼</p>
<p>　　设使布施未<a>圆满</a>是人速证<a>天人</a>师</p>
<p>　　修行持戒力成就持戒力故得成佛</p>
<p>　　若入大悲精室中耳暂闻此陀罗尼</p>
<p>　　设使持戒未圆满是人速证天人师</p>
<p>　　修行忍辱力成就忍辱力故得成佛</p>
<p>　　若入大悲精室中耳暂闻此陀罗尼</p>
<p>　　设使忍辱未圆满是人速证天人师</p>
<p>　　修行精进力成就精进力故得成佛</p>
<p>　　若入大悲精室中耳暂闻此陀罗尼</p>
<p>　　设使精进未圆满是人速证天人师</p>
<p>　　修行<a>禅定</a>力成就禅<a>定力</a>故得成佛</p>
<p>　　若入大悲精室中耳暂闻此陀罗尼</p>
<p>　　设使禅定未圆满是人速证天人师</p>
<p>　　修行智慧力成就智慧力故得成佛</p>
<p>　　若入大悲精室中耳暂闻此陀罗尼</p>
<p>　　设使智慧未圆满是人速证天人师</p>
<p>　　佛说是经已。诸大苾刍众及诸菩萨。一切<a>世间</a>天人阿素啰彦闼嚩等。闻佛所说皆大<a>欢喜</a>信受奉行</p>
		</div>
		
		
		</div></div><hr><script charset='utf-8' src='../../js/footer.js'></script></body></html>