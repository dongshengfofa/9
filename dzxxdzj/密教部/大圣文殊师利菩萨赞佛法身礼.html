<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，大圣文殊师利菩萨赞佛法身礼' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大圣文殊师利菩萨赞佛法身礼</center></div><div class='fo'><center>经文出处:来自无量光明网</center><br/><br>
			<p>　　<strong>大圣文殊师利<a>菩萨</a>赞<a>佛法</a>身礼</strong> (并序)</p>
<p>　　此礼出大乘一切境界智光明庄严经</p>
<p>　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺<a>三藏</a><a>沙门</a>不空奉诏译</p>
<p>　　皇帝以深仁驭宇。大明烛物。普洒<a>甘露</a>。[泛-之+(犮-乂+又)]荡黎元。(不空)叨沐</p>
<p>　　圣慈。滥当翻译。特奉</p>
<p>　　恩命。令集上都义学沙门良贲等一十六人。于内道场。翻仁王护国般若及大乘蜜严等经毕。愿赞扬次。于至觉冀介福于</p>
<p>　　圣躬。窃见大圣文殊师利菩萨赞佛法身经。据其梵本有四十一礼。先道所行但唯有十礼。于文不备叹德未圆。恐乖圣者恳诚。又阙群生胜利。不空先有所持梵本。并皆具足今译流传庶裨弘益。其余忏悔仪轨等并如旧本。此不复云。于时</p>
<p>　　大唐永泰元年维夏四月也。经云</p>
<p>　　如是我闻。一时佛住王舍城鹫峰山中。与大<a>比丘</a>众二万五千人俱。皆是阿<a>罗汉</a>。与大菩萨摩诃萨七十二那庾多俱胝。文殊师利菩萨而为上首。尔时文殊师利菩萨。从座而起整理衣服。偏袒右肩顶<a>礼佛</a>足。合掌恭敬称扬如来说伽他曰</p>
<p>　　无色无形相无根无住处</p>
<p>　　不生不灭故敬礼无所观</p>
<p>　　不去亦不住不取亦不舍</p>
<p>　　远离六入故敬礼无所观</p>
<p>　　不住于诸法离有离无故</p>
<p>　　行于平等故敬礼无所观</p>
<p>　　出过于<a>三界</a>等同于<a>虚空</a></p>
<p>　　诸欲不染故敬礼无所观</p>
<p>　　于诸威仪中去来及睡寤</p>
<p>　　常在寂静故敬礼无所观</p>
<p>　　去来悉平等已住于平等</p>
<p>　　不坏平等故敬礼无所观</p>
<p>　　入诸无相定见诸法寂静</p>
<p>　　常在三昧故敬礼无所观</p>
<p>　　无住无所观于法得<a>自在</a></p>
<p>　　慧用常定故敬礼无所观</p>
<p>　　不住于六根不着于六境</p>
<p>　　常在一相故敬礼无所观</p>
<p>　　入于无相中能断于诸染</p>
<p>　　远离名色故敬礼无所观</p>
<p>　　不住于有相亦离于诸相</p>
<p>　　入相于无中敬礼无所观</p>
<p>　　无分别思惟心住无所住</p>
<p>　　诸念不起故敬礼无所观</p>
<p>　　无藏识如空无染无戏论</p>
<p>　　远离三世故敬礼无所观</p>
<p>　　虚空无中边诸佛心亦然</p>
<p>　　心同虚空故敬礼无所观</p>
<p>　　诸佛虚空相虚空亦无相</p>
<p>　　离诸因果故敬礼无所观</p>
<p>　　不着于诸法如水月无取</p>
<p>　　远离于我相敬礼无所观</p>
<p>　　不住于诸蕴不着于处界</p>
<p>　　远离颠倒故敬礼无所观</p>
<p>　　常等于法界我见悉皆断</p>
<p>　　远离二边故敬礼无所观</p>
<p>　　不住于诸色非取亦非舍</p>
<p>　　远离非法故敬礼无所观</p>
<p>　　证无障碍法通达于诸法</p>
<p>　　远离魔法故敬礼无所观</p>
<p>　　非有亦非无有无不可得</p>
<p>　　离诸言说故敬礼无所观</p>
<p>　　摧折我慢憧非一亦非二</p>
<p>　　远离一二故敬礼无所观</p>
<p>　　身口意无失三业常寂静</p>
<p>　　远离譬喻故敬礼无所观</p>
<p>　　一切智<a>常住</a>应现无功用</p>
<p>　　远离诸过故敬礼无所观</p>
<p>　　微妙无漏念无限无分别</p>
<p>　　等情非情故敬礼无所观</p>
<p>　　以心无碍故悉知一切心</p>
<p>　　不住自他故敬礼无所观</p>
<p>　　无碍无所观常住无碍法</p>
<p>　　远离诸心故敬礼无所观</p>
<p>　　心常无所缘自性不可得</p>
<p>　　平等难量故敬礼无所观</p>
<p>　　以无所依心悉见诸刹土</p>
<p>　　知诸有情故敬礼无所观</p>
<p>　　诸法萨婆若毕竟无所有</p>
<p>　　佛心难测故敬礼无所观</p>
<p>　　诸法由如幻如幻不可得</p>
<p>　　离诸幻法故敬礼无所观</p>
<p>　　佛常在<a>世间</a>而不染世法</p>
<p>　　不染世间故敬礼无所观</p>
<p>　　一切智常住空性空境界</p>
<p>　　言说亦空故敬礼无所观</p>
<p>　　证无分别定得如幻三昧</p>
<p>　　游戏<a>神通</a>故敬礼无所观</p>
<p>　　非一亦非异非近亦非远</p>
<p>　　于法不动故敬礼无所观</p>
<p>　　一念金刚定<a>刹那</a>成等觉</p>
<p>　　证无影像故敬礼无所观</p>
<p>　　于诸三世法成就诸方便</p>
<p>　　不动<a>涅槃</a>故敬礼无所观</p>
<p>　　涅槃常不动无此岸<a>彼岸</a></p>
<p>　　通达方便故敬礼无所观</p>
<p>　　无相无所有无患无戏论</p>
<p>　　不住有无故敬礼无所观</p>
<p>　　智处悉平等寂静无分别</p>
<p>　　自他一相故敬礼无所观</p>
<p>　　一切平等礼无礼无不礼</p>
<p>　　一礼遍含识同归实相体</p>
<p>　　尔时<a>世尊</a>赞文殊师利菩萨言。善哉善哉。汝今善说如来功德一切诸法本来清净。文殊师利假使有人。<a>教化</a>三千<a>大千世界</a>一切有情。成辟支佛。不如有人闻此功德一念信解。即超过彼百千万倍。如是展转无能称赞譬喻挍量。具如本经所说</p>
		</div>
		
		
		</div></div><hr><script charset='utf-8' src='../../js/footer.js'></script></body></html>