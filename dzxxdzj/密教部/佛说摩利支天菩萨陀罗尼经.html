<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说摩利支天菩萨陀罗尼经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说摩利支天菩萨陀罗尼经</center></div><div class='fo'><center>经文出处:来自无量光明网</center><br/><br>
			<p>　　<strong>佛说摩利支天<a>菩萨</a>陀罗尼经</strong></p>
<p>　　大兴善寺<a>三藏</a><a>沙门</a>不空奉诏译</p>
<p>　　如是我闻。一时佛在舍卫国祇树给孤独园。与大阿<a>罗汉</a>千二百五十人俱。复有无量大菩萨众。<a>弥勒</a>菩萨。曼殊室利菩萨。<a>观世音菩萨</a>。而为上首。及摩利支等诸天。龙八部前后围绕。尔时<a>舍利弗</a>即从座起。偏袒右肩右膝着地。合掌向佛。而白佛言。<a>世尊</a>于未来世。末世众生作何等法得脱诸难</p>
<p>　　佛告<a>舍利</a>弗。谛听谛听。我今为汝说于此事。尔时会众<a>欢喜</a>踊跃。重劝请佛</p>
<p>　　尔时世尊告诸<a>比丘</a>。日前有天。名摩利支。有大<a>神通</a><a>自在</a>之法。常行日前。日不见彼。彼能见日。无人能见。无人能知。无人能捉。无人能害。无人欺诳。无人能缚。无人能债其财物。无人能罚。不畏怨家能得其便</p>
<p>　　佛告诸比丘。若有人知彼摩利支天名者。彼人亦不可见亦不可知。亦不可捉亦不可害。亦不为人欺诳亦不为人缚。亦不为人债其财物。亦不为人责罚。亦不为怨家能得其便</p>
<p>　　佛告诸比丘。若善男子善女人知彼摩利支天名者。应作是言。我<a>弟子</a>某甲知彼摩利支天名故。无人能见我。无人能知我。无人能捉我。无人能害我。无人能欺诳我。无人能缚我。无人能债我财物。无人能责罚我。亦不为怨家能得我便。此咒有大神力。所作成就。破一切恶。若用结界百由旬内一切诸恶无敢入者。尔时世尊即说咒曰</p>
<p>　　南无<a>佛陀</a>耶(一)南无达摩耶(二)南无<a>僧伽</a>耶(三)怛侄他(四)遏啰迦末斯(五)摩啰迦末斯(六)苏途末斯(七)支钵啰末斯(八)摩诃支钵啰末斯(九)摩利支夜末斯(十)安怛陀那夜末斯(十一)那谟粹都底(十二)莎诃(十三)</p>
<p>　　王难中护我。贼难中护我。行路中护我。失于道路旷野中护我。昼日护我。夜中护我。水难中护我。火难中护我。罗刹难中护我。茶枳儞鬼难中护我。毒药难中护我。佛实语护我。法实语护我。僧实语护我。天实语护我。仙人实语护我</p>
<p>　　怛侄他(一)阿罗拘隶(二)阿啰拘隶(三)鸡栗底(知约反四)萨婆迦啰醯蔽(蔽亚反下同五)萨蒲跛突瑟[齿*齐](二合)蔽(六)萨婆伊都波达罗鞞蔽(七)啰(上音)叉啰(上音)叉(自称名字八)莎呵(九)</p>
<p>　　奉请摩利支天咒。一名摩利支天身咒。咒曰</p>
<p>　　娜谟啰跢那(二合)跢啰(二合)夜耶(一)摩唎支唎驮(去音)耶(二)摩婆(上)帝移沙(上)弥(三)跢侄他(四)婆(上)啰(去)梨(五)婆驮梨(六)婆啰呵目溪(七)萨婆(上)徒瑟誓(去二合八)槃(上)驮槃(上)驮(九)娑婆呵(十)</p>
<p>　　佛告诸比丘。若有人识彼摩利支天菩萨者。除一切障难王难贼难。猛兽毒虫之难。水火等难。若人欲行此法者。一切法中此法最胜。持此咒者面向百踰阇那。一切鬼神恶人无能得其便者。若于难中行时。晨起诵前身咒。咒一掬水。四方散洒及洒自身。若衣襟若衣袂若<a>袈裟</a>角。一咒一结总作三结。即往难中行连诵前二大咒而行。所有一切事难军防主者悉皆迷醉。都无觉知之者</p>
<p>　　佛说是经已。告诸比丘<a>比丘尼</a>。优婆塞优婆夷。国王大臣及诸人民等。闻佛说是摩利支天陀罗尼。一心受持之者。是人不为一切诸恶所害。诸比丘若有人。能书写读诵受持之者。若着髻中。若着衣中。随身而行。一切诸恶悉皆退散无敢当者。是诸四众天龙八部<a>礼佛</a>而退。欢喜奉行</p>
		</div>
		
		
		</div></div><hr><script charset='utf-8' src='../../js/footer.js'></script></body></html>