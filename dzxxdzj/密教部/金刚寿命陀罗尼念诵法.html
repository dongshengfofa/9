<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，金刚寿命陀罗尼念诵法' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>金刚寿命陀罗尼念诵法</center></div><div class='fo'><center>经文出处:来自无量光明网</center><br/><br>
			<p>　　<strong>金刚<a>寿命</a>陀罗尼念诵法</strong></p>
<p>　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺<a>三藏</a><a>沙门</a>不空奉诏译</p>
<p>　　我今依金刚顶瑜伽经。毗卢遮那报身佛。于<a>色界</a>顶第四禅。成等正觉。即下须弥顶金宝峰楼阁。尽<a>虚空</a>遍法界一切如来。皆悉云集前后围绕。异口同音。惟愿<a>世尊</a>转微妙法甚深秘密四种法轮。所谓金刚界轮。降三世教令轮。遍调伏法轮。一切义利成就轮。如是四轮。从毗卢遮那如来心出。一一轮皆有三十七圣者。一一<a>真言</a>一一三摩地一一印契。威仪执持大悲愿力。于杂染佛世界。净妙佛世界。或隐或显轮转利乐。度诸众生各各不同。毗卢遮那佛受诸如来请已。欲转法轮时。即入三摩地。观见摩醯首罗天等刚强难化。执着邪见。非我寂静大悲之身。堪任调伏。于时世尊入忿怒三摩地。从胸臆五峰金刚菩提心。流出四面八臂威德炽盛赫奕难睹降三世金刚<a>菩萨</a>身。遍礼毗卢遮那及一切诸佛。唯愿世尊示教于我。何所为作佛告降三世菩萨。汝今调伏难调诸天。令归依诸<a>佛法</a>僧发菩提心。诸天尽皆归依。唯大<a>自在</a>天恃大威德。来相拒敌。降三世种种苦治。乃至于死。毗卢遮那佛入悲愍大悲三昧耶。说金刚寿命陀罗尼。便入金刚寿命三摩地。乃结印契加持摩醯首罗天。复还得苏。更增寿命。归依诸佛灌顶。授记证得八地。金刚寿命真言曰</p>
<p>　　唵嚩日啰(二合)喻晒娑嚩(二合引)贺(引)</p>
<p>　　佛告执金刚菩萨。若有善男子善女人受持念诵日各三时时别千遍。过去所有恶业因缘。短命夭寿。由持此陀罗尼故。<a>信心</a>清净业障销灭。更增寿命。若有修习三摩地者。现生不转父母生身。获五<a>神通</a>。凌虚自在。说三摩地门。结加趺坐端身闭目。二手重叠安于脐下。于虚空中遍想诸佛。了了分明。即于自身中当心观如满月。光明莹彻。上有五股金刚杵。形渐大如等身。变为降三世菩萨。顶有毗卢遮那佛。从佛遍身遍毛孔中。出<a>甘露</a>灌顶。注自身入于心中。复想金刚萨埵菩萨。即结金刚寿命菩萨陀罗尼印。二手金刚拳。以头指右押左相钩。安于顶上。诵金刚寿命陀罗尼七遍。安于额上。分手系项后。直舒二指。遍身旋转如擐甲胄势。甲胄真言曰</p>
<p>　　唵砧(讁簪反)嚩日啰(二合)欲</p>
<p>　　由加持此印故。获得身如金刚。不坏离诸灾横。见者<a>欢喜</a>生大恭敬</p>
<p>　　次说护摩除灾延命坛。治一净室。于东边安金刚寿命菩萨像。悬诸幡盖。像前作三肘方坛。掘深去瓦砾骨灰诸不净物等。如其地无诸秽物还取旧土填之。土若有余是大吉祥相。法易成就。若有秽物。即取河两岸<a>净土</a>填平。和诸香瞿摩夷涂。坛中心画以白粉。作一肘半金刚甲胄。中央穿一炉。深半肘。周围缘。如不欲穿者安火炉。<a>行者</a>火炉前坐。坛四面供养饮食诸果子等。坛四角安瓶。于炉中然炭。先办乳木长十指粗如大指二十一。茎以酥揾两头。诵金刚寿命真言。掷于火中。然炽盛已。即于火中想八叶莲华。于华胎中想阿字。光明遍照。成金刚寿命菩萨。次以四字四明。引请菩萨入火炉。受诸供养。即以右手半金刚印。以水洒火令净。次取一器盛满融酥。以骨屡草青者一茎。揾酥。诵金刚寿命陀罗尼一遍。掷于火中。乃至一百八茎或一千八茎。次后掷烧诸香乳酪。念诵已毕。以三满杓酥倾于火中。初后如是。若能于三长斋月或自本生日。作是供养。能除灾难增益寿命。国土安泰无诸灾疫风雨以时。一切贤圣拥护其人</p>
		</div>
		
		
		</div></div><hr><script charset='utf-8' src='../../js/footer.js'></script></body></html>