<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 佛说无二平等最上瑜伽大教王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 佛说无二平等最上瑜伽大教王经</center></div><div class='fo'><center>经文出处:来自无量光明网</center><br/><br>
			<p>
	　　<strong>第六卷 佛说无二平等最上瑜伽大教王经</strong></p>
<p>
	　　西天译经<a>三藏</a>朝奉大夫试光禄卿传法大师赐紫臣施护奉诏译</p>
<p>
	　　无二平等最胜大仪轨王一切如来大明如意宝分第十九</p>
<p>
	　　尔时<a>世尊</a>大遍照如来。复说一切事成就行</p>
<p>
	　　一切秘密大明句能施一切众生乐</p>
<p>
	　　执金刚王持明者一切最上尊<a>自在</a></p>
<p>
	　　无缺减法所出生所说亦离诸过失</p>
<p>
	　　彼一切执金刚王一切最上尊自在</p>
<p>
	　　以菩提心为自体最初称赞秘密行</p>
<p>
	　　若越秘密三昧者彼当头破作七分</p>
<p>
	　　所有贪法本无边能施一切大利乐</p>
<p>
	　　彼执金刚大法王一切最上尊自在</p>
<p>
	　　所有嗔法本无边金刚大智所宣说</p>
<p>
	　　彼执金刚大法王一切最上尊自在</p>
<p>
	　　所有痴法本无边从一切智所宣说</p>
<p>
	　　最上寂静大法王遍照如来清净藏</p>
<p>
	　　苦法乐法悉无边是中平等无分别</p>
<p>
	　　如是寂静持明王遍照如来清净藏</p>
<p>
	　　诸法本来无有边乃至尽寿常亲学</p>
<p>
	　　彼执金刚最上王宣说一切最上法</p>
<p>
	　　诸众生界亦无边假使尽寿不可说</p>
<p>
	　　彼执金刚最上王一切最上尊自在</p>
<p>
	　　于一切事若厌离乃至尽寿破所作</p>
<p>
	　　彼持妙法最上王一切最上尊自在</p>
<p>
	　　尔时十方来者一切如来。闻大遍照如来宣说如是等一切如来智轮法性文字真实法门已。咸皆<a>欢喜</a>生希有心。即谓金刚手<a>菩萨</a>言。希有善男子。此诸法门名为一切智智主。若有不知此法者。于余法门岂能知邪</p>
<p>
	　　尔时金刚手菩萨大秘密主。安住大遍照如来心已。白诸如来言。我今乐欲宣说一切如来大明如意宝三摩地法门。诸如来言。秘密主普为悲愍利乐一切。应善宣说。时金刚手菩萨大秘密主。安住一切如来五处加持已。即说一切如来大明如意宝三摩地法门</p>
<p>
	　　所有加持大明等当想诸法真实性</p>
<p>
	　　最上依彼本法仪四相如应当观想</p>
<p>
	　　<a>行者</a>先当于己身自影像相如应想</p>
<p>
	　　广大遍满依法仪从自心义所生起</p>
<p>
	　　清净妙月曼拏罗水精月光想周遍</p>
<p>
	　　依法所作获成就于现生中得成佛</p>
<p>
	　　又于日轮曼拏罗如应观想四种色</p>
<p>
	　　本尊大明想其中现唵字相作黄色</p>
<p>
	　　本部五种光明现想从我法所出生</p>
<p>
	　　吽字相应现光中观想自影像清净</p>
<p>
	　　从自影像相应出周遍阎浮檀金光</p>
<p>
	　　诸相妙好悉周圆观想悦意中最上</p>
<p>
	　　复想从彼佛影像出现五种净光明</p>
<p>
	　　遍照如来影像光广大遍满<a>虚空</a>界</p>
<p>
	　　依法定心观想已复于自心而安想</p>
<p>
	　　出生妙色无等比如月清净诸相具</p>
<p>
	　　遍照如来影像相想现种种净妙光</p>
<p>
	　　无上寂静自宝髻戴五佛冠庄严相</p>
<p>
	　　观想入于曼拏罗本部大明谛心想</p>
<p>
	　　复想本尊佛影像及彼金刚萨埵相</p>
<p>
	　　佛顶大明秘密法及诸明王等大明</p>
<p>
	　　一切本部<a>法相</a>应出生持念依仪法</p>
<p>
	　　此名三金刚相应大遍照如来三摩地。复次世尊大遍照如来。宣说三金刚智金刚萨埵三摩地法门</p>
<p>
	　　先想心月曼拏罗出现大明文字相</p>
<p>
	　　唵字想即遍照尊种种光明悉周遍</p>
<p>
	　　吽字金刚萨埵相焰鬘种种相庄严</p>
<p>
	　　顶戴遍照如来冠手执本部金刚杵</p>
<p>
	　　复想帝青大光明周匝广大而照耀</p>
<p>
	　　一切所作依法仪如应观相求成就</p>
<p>
	　　复次金刚手菩萨。宣说无量寿如来<a>圆满</a>一切愿三摩地法门</p>
<p>
	　　先当想心曼拏罗出现大明文字相</p>
<p>
	　　中心应观想珰字即是本尊无量寿</p>
<p>
	　　手持八叶妙莲华出现莲华妙乐光</p>
<p>
	　　左右本部自影像应当观想金刚爱</p>
<p>
	　　一切所作依法仪如应观想求成就</p>
<p>
	　　复次金刚手菩萨。宣说迦摩焰三摩地法门</p>
<p>
	　　如先所说曼拏罗一切所作依仪法</p>
<p>
	　　于中观想娑字相是即迦摩焰影像</p>
<p>
	　　观想手执于三叉出现阎浮檀金光</p>
<p>
	　　周匝想贺字相应心曼拏罗各安布</p>
<p>
	　　法主影像观想已然后如应而作事</p>
<p>
	　　复次金刚手菩萨。宣说秘密护摩法门</p>
<p>
	　　当知佛影像平等如应观想依法仪</p>
<p>
	　　所有佛顶大明句忿怒明王诸大明</p>
<p>
	　　一切羯磨大明等至心持诵作先行</p>
<p>
	　　次当自心起相应想成妙月曼拏罗</p>
<p>
	　　于中观想本部尊左右安布诸贤圣</p>
<p>
	　　大明文字观想已诸相如应作观想</p>
<p>
	　　金刚轮及金刚杵金刚莲华与三叉</p>
<p>
	　　如意妙宝等诸相如应观想速成就</p>
<p>
	　　又于妙月曼拏罗中想自心大明等</p>
<p>
	　　左右妙月相相应中想黄色如应现</p>
<p>
	　　自心圆满相应已次当安想于本尊</p>
<p>
	　　此最上法作降伏一切如来共宣说</p>
<p>
	　　日曼拏罗等安想依阿閦佛诸法仪</p>
<p>
	　　于一切时观想成决定住寿经一劫</p>
<p>
	　　妙月曼拏罗想已当想本部主大明</p>
<p>
	　　最初住此<a>禅定</a>心乃想四种成就事</p>
<p>
	　　而彼成就<a>三界</a>胜当获最上帝释宝</p>
<p>
	　　本部印相及大明依法出生成就事</p>
<p>
	　　复次当于虚空中观想清净曼拏罗</p>
<p>
	　　中想日轮光明相大莲华复光中现</p>
<p>
	　　于其曼拏罗周匝遍想妙月清净光</p>
<p>
	　　本尊影像依法仪如应想彼不动相</p>
<p>
	　　四宝庄严护摩炉依法当用护摩物</p>
<p>
	　　随应想念于大明起寂静心护摩作</p>
<p>
	　　五种曼拏罗相应中想吽字悉遍满</p>
<p>
	　　出现羯磨部光明广大变化亦周遍</p>
<p>
	　　于中安想诸贤圣从三三昧生影像</p>
<p>
	　　彼最胜顶依法仪顶轮亦当如是想</p>
<p>
	　　本尊大明所出生三摩呬多心观想</p>
<p>
	　　八叶大优钵罗华纵广三十二指量</p>
<p>
	　　又于法曼拏罗中依法观想彼无异</p>
<p>
	　　想五钴大金刚杵青优钵罗华光现</p>
<p>
	　　其量依法十六指想已决定得成就</p>
<p>
	　　三叉二十六指量依法观想作黄色</p>
<p>
	　　大轮莲华羯磨杵及如意宝依法想</p>
<p>
	　　想已依法作加持速得成就无别异</p>
<p>
	　　本尊大明所出生速得成就无别异</p>
<p>
	　　大轮莲华及杵等依金刚法而观想</p>
<p>
	　　观想最上成就法无别成就胜于此</p>
<p>
	　　想独钴大金刚杵焰鬘光明周遍现</p>
<p>
	　　一切羯磨大明句所说皆是真实语</p>
<p>
	　　朅讷誐出焰鬘光羯磨部中所变化</p>
<p>
	　　又想金刚曼拏罗其相纵广一肘量</p>
<p>
	　　弩多唧吒等大明依忿怒仪而作法</p>
<p>
	　　日轮曼拏罗相应依法想最上幖帜</p>
<p>
	　　难拏没讷誐啰等观想相应作成就</p>
<p>
	　　依法如是观想已复想持金刚色相</p>
<p>
	　　此中一切大明句相应身语心观想</p>
<p>
	　　大智所说作成就是即秘密金刚智</p>
<p>
	　　此名金刚萨埵法</p>
<p>
	　　若欲成此胜悉地当知护摩诸大明</p>
<p>
	　　秘密真实三摩地种种护摩仪轨事</p>
<p>
	　　四种曼拏罗相应了知诸部诸事业</p>
<p>
	　　唵字大明等分别依法观想得成就</p>
<p>
	　　息灾护摩炉相圆作增益法应四方</p>
<p>
	　　敬爱炉相如弓形降伏法用应三角</p>
<p>
	　　炉中所燃火善相观想出生妙<a>甘露</a></p>
<p>
	　　谛心观想自色相及彼贤圣影像等</p>
<p>
	　　所有部主本尊相从此金刚教出生</p>
<p>
	　　如其所说作观想羯磨部作变化事</p>
<p>
	　　依法当于其舌端想现吽字大明相</p>
<p>
	　　此名金刚萨埵法</p>
<p>
	　　若作息灾护摩法应用蜜及乳等物</p>
<p>
	　　若依智金刚部说摩贺带罗为最上</p>
<p>
	　　行者当住善寂心观想金刚阿阇梨</p>
<p>
	　　手执如意宝庄严此即清净最上教</p>
<p>
	　　遍照如来大影像出生一切金刚众</p>
<p>
	　　彼莲华部尊影像及迦摩焰金刚等</p>
<p>
	　　安布大明文字已四种事业应分别</p>
<p>
	　　此名大执金刚尊秘密护摩法</p>
<p>
	　　无二平等最胜大仪轨王集一切大明三摩地分第二十</p>
<p>
	　　尔时金刚手菩萨大秘密主。复入一切如来<a>无缘</a>三昧智金刚加持三摩地。从是三摩地出已。宣说一切三摩地集诸大明精妙法门</p>
<p>
	　　诸佛金刚广大法从三昧门所出生</p>
<p>
	　　一切大明无所缘此说名为禅定法</p>
<p>
	　　所有一切佛三昧智部真实无所缘</p>
<p>
	　　智曼拏罗法相应佛影像光普遍现</p>
<p>
	　　唵字出现法光明此金刚法大坚固</p>
<p>
	　　顶戴宝冠相相应白色最上妙清净</p>
<p>
	　　四臂广目依法想羯磨部中变化事</p>
<p>
	　　所有最上相应智曼拏罗生庄严相</p>
<p>
	　　金刚萨埵众宝冠最上妙相诸佛藏</p>
<p>
	　　妙法自在彼相应此即最上禅定法</p>
<p>
	　　迦摩金刚相应等五种智通如所说</p>
<p>
	　　迦摩藏摄彼胜上佛二足尊真实智</p>
<p>
	　　此名一切佛三昧智部三摩地</p>
<p>
	　　尔时金刚手菩萨大秘密主。复入执金刚三昧真实加持三摩地。从是三摩地出已。宣说一切金刚三昧精妙真实金刚三摩地</p>
<p>
	　　金刚曼拏罗相应于中分别彼影像</p>
<p>
	　　黑色复想忿怒容出现大恶可怖相</p>
<p>
	　　四臂如应依法想二处平等而相应</p>
<p>
	　　此金刚教大坚固安住金刚心成就</p>
<p>
	　　能成就诸成就事金刚妙乐法所说</p>
<p>
	　　此名一切执金刚相应三摩地</p>
<p>
	　　尔时金刚手菩萨大秘密主。复入一切法最上三昧加持三摩地。从是三摩地出已。宣说一切法最上普遍吉祥三摩地</p>
<p>
	　　妙法曼拏罗相应于中影像当安想</p>
<p>
	　　持赤莲华大光明种种妙宝为严饰</p>
<p>
	　　四臂亦依本部法如应观想彼色相</p>
<p>
	　　二处平等悉相应此妙乐法大坚固</p>
<p>
	　　语金刚等得成就自悲愿等亦成就</p>
<p>
	　　一切金刚相应等如应观想皆成就</p>
<p>
	　　尔时金刚手菩萨大秘密主。复入一切三昧部真实加持金刚三摩地。从是三摩地出已。宣说金刚三叉最上三昧三摩地</p>
<p>
	　　迦摩禅定曼拏罗于中影像当安想</p>
<p>
	　　黄色复现寂静光观想现于三目相</p>
<p>
	　　水精色光甚清净磨羯部中变化事</p>
<p>
	　　所有四种胜仪轨依法观想作成就</p>
<p>
	　　金刚安怛陀那法而能安住成就事</p>
<p>
	　　此中一切大明句说名三摩地庄严</p>
<p>
	　　所有金刚萨埵相而身语心善观想</p>
<p>
	　　金刚萨埵总说颂曰</p>
<p>
	　　乃至一切境界中一切贤圣普称赞</p>
<p>
	　　如是诸法悉相应出生仪轨得成就</p>
<p>
	　　此名金刚萨埵法</p>
<p>
	　　分别自心大明字及本部诸贤圣明</p>
<p>
	　　部主本尊大明句并本部中明王等</p>
<p>
	　　一切羯磨大明法佛顶大明当观想</p>
<p>
	　　此中一切大明句皆是秘密真实心</p>
<p>
	　　若作息灾成就法应明本部中大明</p>
<p>
	　　增益亦用本部明观想决定得成就</p>
<p>
	　　若作敬爱当依法应当观想大佛顶</p>
<p>
	　　此中一切大明句皆是秘密真实心</p>
<p>
	　　若作息灾成就法应用本部中大明</p>
<p>
	　　增益亦用本部明观想决定得成就</p>
<p>
	　　若作敬爱当依法观想忿怒诸明王</p>
<p>
	　　若作降伏诸事业想用降伏法大明</p>
<p>
	　　若欲遣魔当依法观想本部大佛顶</p>
<p>
	　　金刚橛等大明句观想金刚使者等</p>
<p>
	　　若作息灾成就法应用本部中大明</p>
<p>
	　　增益亦用本部明观想决定得成就</p>
<p>
	　　若作敬爱当依法观想诸忿怒明王</p>
<p>
	　　若作降伏观想法当用羯磨诸大明</p>
<p>
	　　若欲遣魔当依法亦观想彼大佛顶</p>
<p>
	　　金刚橛等大明句观想金刚使者等</p>
<p>
	　　五种清净大光明于中依法当观想</p>
<p>
	　　如所观想如实生异此即非成就法</p>
<p>
	　　诸部事业若相应诸曼拏罗当观想</p>
<p>
	　　分别大明文字相如应观想得成就</p>
<p>
	　　依法当于自心中想诸微妙曼拏罗</p>
<p>
	　　次第观想至顶轮此禅定法名最上</p>
<p>
	　　白赤黑等色相应于一切处善分别</p>
<p>
	　　一切大明所出生异此即非成就法</p>
<p>
	　　彼吽字等诸大明莎贺发吒字圆满</p>
<p>
	　　此中出生诸仪轨所作决定得成就</p>
<p>
	　　三部法用吽字明唵字智部为最上</p>
<p>
	　　大明文字等安布于额及心而观想</p>
<p>
	　　<a>普贤菩萨</a>持金刚者。即说颂曰</p>
<p>
	　　依法四时而相应想金刚甘露影像</p>
<p>
	　　近成就法此能成此成就法为最上</p>
<p>
	　　本尊影像相应已大成就事悉能成</p>
<p>
	　　佛顶影像若相应能成相应成就事</p>
<p>
	　　本部贤圣相相应羯磨部中现变化</p>
<p>
	　　分别微小金刚杵于三世佛善安想</p>
<p>
	　　依法所作得成佛一切成就皆如意</p>
<p>
	　　此诸成就无有上广大成就功德生</p>
<p>
	　　无二平等最胜大仪轨王一切如来身语心清净自性金刚大智分第二十一</p>
<p>
	　　尔时十方来者一切如来。即现一切如来出生妙乐大庄严云供养金刚手菩萨大秘密主。作供养已。从语金刚出妙法音。称赞所说大金刚教秘密法门</p>
<p>
	　　秘密清净大乘法智中胜智功德藏</p>
<p>
	　　普遍大智<a>无我</a>门归命称赞秘密智</p>
<p>
	　　秘密真实清净义无上行法如大海</p>
<p>
	　　从普贤身而出生归命称赞金刚智</p>
<p>
	　　最胜大智如所乘安住三金刚不坏</p>
<p>
	　　已到<a>彼岸</a>大法门归命称赞菩提行</p>
<p>
	　　一切众生胜上生悉令趣入诸佛智</p>
<p>
	　　诸佛无上自性净归命称赞救众生</p>
<p>
	　　清净法身大<a>解脱</a>如如意宝大自在</p>
<p>
	　　一切众生解脱门归命称赞清净行</p>
<p>
	　　尔时会中有菩萨摩诃萨。名如意宝三昧金刚。前白金刚手菩萨大秘密主言。大士若有菩萨。于如是大功德法。乐欲求者当云何求</p>
<p>
	　　尔时金刚手菩萨大秘密主。告如意宝三昧金刚菩萨言。善男子若有菩萨。起离疑想当如是求。起离疑想者当求<a>佛法</a>。起离疑想者当求一切法。起离疑想者当于一切行中如实观想。善男子譬如住法云地菩萨。于一切如来法身一切如来报身一切如来<a>化身</a>。远离一切分别一切疑惑。于一切法中住如实见。此诸秘密大功德法。如实知者亦复如是。以要言之此秘密法。是即菩萨金刚大智。尔时一切如来闻是说已叹未曾有。即时出现一大人相。于众会中顶礼金刚手菩萨大秘密主。作如是言。大士如是第一义谛秘密大明诸行法门。于是法中。有生信者有不信者其义云何。金刚手言。譬如三千<a>大千世界</a>如微尘数一切众生。悉能证得无上菩提。是事可信为不可信。大士此秘密法门亦当如是见。如是见者离分别见。尔时一切如来所化大人。生大欢喜叹未曾有。即说伽陀曰</p>
<p>
	　　大哉智大智出现大金刚</p>
<p>
	　　<a>世间</a>诸盲人得智眼清净</p>
<p>
	　　尔时金刚手菩萨大秘密主。复入一切金刚无二平等三昧金刚三摩地。于是三摩地中。出现殑伽沙数百千俱胝那庾多光明。照东南方不可说不可说微尘数佛刹。是诸佛刹中诸大菩萨蒙光照者。悉得圆满三身大智。所有一切如来悉住菩提心。一切众生得入菩提自性<a>无畏</a>行门。安住如虚空平等金刚菩提诸法无相离戏论无所生清净最上金刚自性大智法门</p>
<p>
	　　尔时金刚手菩萨大秘密主。从三摩地安详而起。普告大众言。诸大士当于一切众生。起平等见如诸佛想。是时所化大人。还摄一切如来身语心宝藏中忽然不现。彼十方来者一切如来诸大菩萨。各各于其自心秘密相应法中如理而住。金刚手菩萨大秘密主。亦复于自身语心秘密相应真实法住</p>
		

	
	

		</div></div><hr><script charset='utf-8' src='../../js/footer.js'></script></body></html>