<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 大佛顶如来密因修证了义诸菩萨万行首楞严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 大佛顶如来密因修证了义诸菩萨万行首楞严经</center></div><div class='fo'><center>经文出处:来自无量光明网</center><br/><br>
			<p>　　 （一名中印度那兰陀大道场经于灌顶部录出别行）</p>
<p>　　唐<a>天竺</a><a>沙门</a>般剌蜜谛译</p>
<p>　　阿难白佛言<a>世尊</a>。如来虽说第二义门。今观<a>世间</a>解结之人。若不知其所结之元。我信是人终不能解。世尊我及会中。有学声闻亦复如是。从无始际与诸无明俱灭俱生。虽得如是多闻善根名为<a>出家</a>。犹隔日疟。唯愿大慈哀愍沦溺。今日身心云何是结。从何名解。亦令未来苦难众生。得免轮回不落三有。作是语已普及大众。五体投地雨泪翘诚。伫佛如来无上开示</p>
<p>　　尔时世尊怜愍阿难。及诸会中诸有学者。亦为未来一切众生。为出世因作将来眼。以阎浮檀紫光金手摩阿难顶。即时十方普佛世界六种振动。微尘如来住世界者。各有宝光从其顶出。其光同时于彼世界。来只陀林灌如来顶。是诸大众得未曾有。于是阿难及诸大众。俱闻十方微尘如来。异口同音告阿难言。善哉阿难汝欲识知俱生无明。使汝轮转<a>生死</a>结根。唯汝六根更无他物。汝复欲知无上菩提。令汝速登安乐<a>解脱</a>寂静妙常。亦汝六根更非他物。阿难虽闻如是法音心犹未明。稽首白佛云何令我生死轮回安乐妙常。同是六根更非他物。佛告阿难根尘同源缚脱无二。识性虚妄犹如空花。阿难由尘发知因根有相。相见无性同于交芦。是故汝今。知见立。知即无明本。知见无。见斯即<a>涅槃</a>。无漏真净。云何是中更容他物。尔时世尊欲重宣此义。而说偈言</p>
<p style="text-align: center">　　真性有为空缘生故如幻</p>
<p style="text-align: center">　　无为无起灭不实如空花</p>
<p style="text-align: center">　　言妄显诸真妄真同二妄</p>
<p style="text-align: center">　　犹非真非真云何见所见</p>
<p style="text-align: center">　　中间无实性是故若交芦</p>
<p style="text-align: center">　　结解同所因圣凡无二路</p>
<p style="text-align: center">　　汝观交中性空有二俱非</p>
<p style="text-align: center">　　迷晦即无明发明便解脱</p>
<p style="text-align: center">　　解结因次第六解一亦亡</p>
<p style="text-align: center">　　根选择圆通入流成正觉</p>
<p style="text-align: center">　　陀那微细识习气成暴流</p>
<p style="text-align: center">　　真非真恐迷我常不开演</p>
<p style="text-align: center">　　自心取自心非幻成幻法</p>
<p style="text-align: center">　　不取无非幻非幻尚不生</p>
<p style="text-align: center">　　幻法云何立是名妙莲华</p>
<p style="text-align: center">　　金刚王宝觉如幻三摩提</p>
<p style="text-align: center">　　弹指超无学此阿毗达磨</p>
<p style="text-align: center">　　十方薄伽梵一路涅槃门</p>
<p>　　于是阿难及诸大众。闻佛如来无上慈诲祇夜伽陀。杂糅精莹妙理清彻。心目开明叹未曾有。阿难合掌顶礼白佛。我今闻佛无遮大悲。性净妙常真实法句。心犹未达六解一亡舒结伦次。惟垂大慈再愍斯会及与将来。施以法音洗涤沉垢</p>
<p>　　即时如来于师子座。整涅槃僧敛<a>僧伽</a>梨。览七宝机引手于机。取劫波罗天所奉花巾。于大众前绾成一结。示阿难言此名何等。阿难大众俱白佛言此名为结。于是如来绾迭花巾又成一结。重问阿难此名何等。阿难大众又白佛言此亦名结。如是伦次绾迭花巾。总成六结一一结成。皆取手中所成之结。持问阿难此名何等。阿难大众亦复如是。次第酬佛此名为结。佛告阿难我初绾巾汝名为结。此迭花巾先实一条。第二第三云何汝曹复名为结。阿难白佛言世尊。此宝迭花缉绩成巾。虽本一体如我思惟。如来一绾得一结名。若百绾成终名百结。何况此巾秖有六结。终不至七亦不停五。云何如来秖许初时。第二第三不名为结。佛告阿难此宝花巾。汝知此巾元止一条。我六绾时名有六结。汝审观察巾体是同因结有异。于意云何初绾结成名为第一。如是乃至第六结生。吾今欲将第六结名成第一不。不也世尊。六结若存。斯第六名终非第一。纵我历生尽其明辩。如何令是六结乱名。佛言六结不同。循顾本因一巾所造。令其杂乱终不得成。则汝六根亦复如是。毕竟同中生毕竟异。佛告阿难汝必嫌此六结不成。愿乐一成复云何得。阿难言此结若存。是非锋起于中自生。此结非彼彼结非此。如来今日若总解除。结若不生则无彼此。尚不名一六云何成。佛言六解一亡亦复如是。由汝无始心性狂乱。知见妄发发妄不息。劳见发尘如劳目睛。则有狂花于湛精明。无因乱起一切世间。山河大地生死涅槃。皆即狂劳颠倒花相。阿难言此劳同结云何解除。如来以手将所结巾。偏掣其左问阿难言。如是解不。不也世尊。旋复以手偏牵右边。又问阿难如是解不。不也世尊。佛告阿难吾今以手。左右各牵竟不能解。汝设方便云何成解。阿难白佛言世尊。当于结心解即分散。佛告阿难如是如是。若欲除结当于结心。阿难我说<a>佛法</a>从因缘生。非取世间和合粗相。如来发明世出世法。知其本因随所缘出。如是乃至恒沙界外。一滴之雨亦知头数。现前种种松直棘曲。鹄白鸟玄皆了元由。是故阿难随汝心中选择六根。根结若除尘相自灭。诸妄销亡不真何待。阿难吾今问汝。此劫波罗巾六结现前。同时解萦得同除不。不也世尊。是结本以次第绾生。今日当须次第而解。六结同体结不同时。则结解时云何同除。佛言六根解除亦复如是。此根初解先得人空。空性圆明成法解脱。解脱法已俱空不生。是名<a>菩萨</a>从三摩地得无生忍</p>
<p>　　阿难及诸大众蒙佛开示。慧觉圆通得无疑惑。一时合掌顶礼双足。而白佛言。我等今日。身心皎然快得无碍。虽复悟知一六亡义。然犹未达圆通本根。世尊我辈飘零积劫孤露。何心何虑预佛天伦。如失乳儿忽遇慈母。若复因此际会道成。所得密言还同本悟。则与未闻无有差别。惟垂大悲惠我秘严。成就如来最后开示。作是语已五体投地。退藏密机冀佛冥授</p>
<p>　　尔时世尊普告众中诸大菩萨。及诸漏尽大阿<a>罗汉</a>。汝等菩萨及阿罗汉。生我法中得成无学。吾今问汝最初发心悟十八界谁为圆通。从何方便入三摩地</p>
<p>　　骄陈那五<a>比丘</a>即从座起。顶<a>礼佛</a>足而白佛言。我在鹿苑及于鸡园。观见如来最初成道。于佛音声悟明<a>四谛</a>。佛问比丘我初称解。如来印我名阿若多妙音密圆。我于音声得阿罗汉。佛问圆通如我所证音声为上</p>
<p>　　优波尼沙陀即从座起。顶礼佛足而白佛言。我亦观佛最初成道。观不净相生大厌离。悟诸色性以从不净。白骨微尘归于<a>虚空</a>。空色二无。成无学道。如来印我名尼沙陀。尘色既尽妙色密圆。我从色相得阿罗汉。佛问圆通如我所证色因为上</p>
<p>　　香严童子即从座起。顶礼佛足而白佛言。我闻如来教我谛观诸有为相。我时辞佛宴晦清斋。见诸比丘烧沉水香。香气寂然来入鼻中。我观此气非木非空非烟非火。去无所著来无所从。由是意销发明无漏。如来印我得香严号。尘气倏灭妙香密圆。我从香严得阿罗汉。佛问圆通如我所证香严为上</p>
<p>　　药王药上二法王子。并在会中五百梵天即从座起。顶礼佛足而白佛言。我无始劫为世良医。口中尝此<a>娑婆世界</a>草木金石。名数凡有十万八千。如是悉知苦醋咸淡甘辛等味。并诸和合俱生变异。是冷是热有毒无毒悉能遍知。承事如来了知味性非空非有。非即身心非离身心。分别味因从是开悟。蒙佛如来印我昆季。药王药上二菩萨名。今于会中为法王子。因味觉明位登菩萨。佛问圆通如我所证味因为上</p>
<p>　　跋陀婆罗并其同伴。十六开士即从座起。顶礼佛足而白佛言。我等先于威音王佛。闻法出家于浴僧时。随例入室忽悟水因。既不洗尘亦不洗体。中间安然得无所有宿习无忘乃至今时从佛出家今得无学。彼佛名我跋陀婆罗。妙触宣明成佛子住。佛问圆通如我所证触因为上</p>
<p>　　摩诃迦叶及紫金光<a>比丘尼</a>等即从座起。顶礼佛足而白佛言。我于往劫于此界中。有佛出世名日月灯。我得亲近闻法修学。佛灭度后供养<a>舍利</a>然灯续明。以紫光金涂佛形像。自尔已来世世生生。身常<a>圆满</a>紫金光聚。此紫金光比丘尼者。即我眷属同时发心。我观世间六尘变坏。唯以空寂修于灭尽。身心乃能度百千劫犹如弹指。我以空法成阿罗汉。世尊说我头陀为最。妙法开明销灭诸漏。佛问圆通如我所证法因为上</p>
<p>　　阿那律陀即从座起。顶礼佛足而白佛言。我初出家常乐睡眠。如来诃我为畜生类。我闻佛诃啼泣自责。七日不眠失其双目。世尊示我乐见照明金刚三昧。我不因眼观见十方。精真洞然如观掌果。如来印我成阿罗汉。佛问圆通如我所证。旋见循元斯为第一</p>
<p>　　周利槃特迦即从座起。顶礼佛足而白佛言。我阙诵持无多闻性。最初值佛闻法出家。忆持如来一句伽陀。于一百日得前遗后得后遗前。佛愍我愚教我安居调出入息。我时观息微细穷尽。生住异灭诸行<a>刹那</a>。其心豁然得大无碍。乃至漏尽成阿罗汉。住佛座下印成无学。佛问圆通如我所证。返息循空斯为第一</p>
<p>　　骄梵钵提即从座起。顶礼佛足而白佛言。我有口业于过去劫轻弄沙门。世世生生有牛呞病。如来示我一味清净心地法门。我得灭心入三摩地。观味之知非体非物。应念得超世间诸漏。内脱身心外遗世界。远离三有如鸟出笼。离垢销尘<a>法眼</a>清净成阿罗汉。如来亲印登无学道。佛问圆通如我所证。还味旋知斯为第一</p>
<p>　　毕陵伽婆蹉即从座起。顶礼佛足而白佛言。我初发心从佛入道。数闻如来说诸世间不可乐事。乞食城中心思法门。不觉路中毒刺伤足。举身疼痛我念有知。知此深痛虽觉觉痛。觉清净心无痛痛觉。我又思惟如是一身宁有双觉。摄念未久身心忽空。<a>三七</a>日中诸漏虚尽成阿罗汉。得亲印记发明无学。佛问圆通如我所证。纯觉遗身斯为第一</p>
<p>　　<a>须菩提</a>即从座起。顶礼佛足而白佛言。我旷劫来心得无碍。自忆受生如恒河沙。初在母胎即知空寂。如是乃至十方成空。亦令众生证得空性。蒙如来发性觉真空。空性圆明得阿罗汉。顿入如来宝明空海。同佛知见印成无学。解脱性空我为无上。佛问圆通如我所证。诸相入非非所非尽。旋法归无斯为第一</p>
<p>　　<a>舍利弗</a>即从座起。顶礼佛足而白佛言。我旷劫来心见清净。如是受生如恒河沙。世出世间种种变化。一见则通获无障碍。我于路中逢迦叶波。兄弟相逐宣说因缘。悟心无际从佛出家。见觉明圆得大<a>无畏</a>。成阿罗汉为佛长子。从佛口生从法化生。佛问圆通如我所证。心见发光光极知见斯为第一</p>
<p>　　<a>普贤菩萨</a>即从座起。顶礼佛足而白佛言。我已曾与恒沙如来为法王子。十方如来教其<a>弟子</a>。菩萨根者修普贤行从我立名。世尊我用心闻。分别众生所有知见。若于他方恒沙界外。有一众生心中发明普贤<a>行者</a>。我于尔时乘六牙象。分身百千皆至其处。纵彼障深未合见我。我与其人暗中摩顶。拥护安慰令其成就。佛问圆通我说本因。心闻发明分别<a>自在</a>斯为第一</p>
<p>　　孙陀罗难陀。即从座起。顶礼佛足。而白佛言。我初出家从佛入道。虽具戒律于三摩提。心常散动未获无漏。世尊教我及俱絺罗观鼻端白。我初谛观经三七日。见鼻中气出入如烟。身心内明圆洞世界。遍成虚净犹如琉璃。烟相渐销。鼻息成白心开漏尽。诸出入息化为光明。照十方界得阿罗汉。世尊记我当得菩提。佛问圆通。我以销息息久发明。明圆灭漏斯为第一</p>
<p>　　富楼那弥多罗尼子即从座起。顶礼佛足而白佛言。我旷劫来辩才无碍。宣说苦空深达实相。如是乃至恒沙如来。秘密法门我于众中。微妙开示得无所畏。世尊知我有大辩才。以音声轮教我发扬。我于佛前助佛转轮。因师子吼成阿罗汉。世尊印我<a>说法</a>无上。佛问圆通我以法音。降伏魔怨销灭诸漏斯为第一</p>
<p>　　优波离即从座起。顶礼佛足而白佛言。我亲随佛踰城出家。亲观如来六年勤苦。亲见如来降伏诸魔制诸外道。解脱世间贪欲诸漏承<a>佛教</a>戒。如是乃至三千威仪八万微细。性业遮业悉皆清净。身心寂灭成阿罗汉。我是如来众中纲纪。亲印我心持戒修身众推无上。佛问圆通我以执身身得自在。次第执心心得通达。然后身心一切通利斯为第一</p>
<p>　　大目犍连即从座起。顶礼佛足而白佛言。我初于路乞食逢遇优楼频螺伽耶那提三迦叶波。宣说如来因缘深义。我顿发心得大通达。如来惠我<a>袈裟</a>着身须发自落。我游十方得无挂碍。<a>神通</a>发明推为无上。成阿罗汉宁唯世尊。十方如来叹我神力。圆明清净自在无畏。佛问圆通我以旋湛心光发宣。如澄浊流久成清莹斯为第一</p>
<p>　　乌刍瑟摩于如来前。合掌顶礼佛之双足。而白佛言。我常先忆。久远劫前性多贪欲。有佛出世名曰空王。说多淫人成猛火聚。教我遍观百骸四肢。诸冷暖气神光内凝。化多淫心成智慧火。从是诸佛皆呼召我名为火头。我以火光三昧力故成阿罗汉心发大愿诸佛成道。我为力士亲伏魔怨。佛问圆通我以谛观身心暖触。无碍<a>流通</a>诸漏既销。生大宝焰登无上觉斯为第一</p>
<p>　　持地菩萨即从座起。顶礼佛足而白佛言。我念往昔普光如来。出现于世我为比丘。常于一切要路津口。田地险隘有不<a>如法</a>。妨损车马我皆平填。或作桥梁或负沙土。如是勤苦经无量佛出现于世。或有众生于阛阓处。要人擎物我先为擎。至其所诣放物即行不取其直。毗舍浮佛现在世时。世多饥荒我为负人。无问远近唯取一钱。或有车牛被于陷溺。我有神力为其推轮拔其苦恼。时国大王筵佛设斋。我于尔时平地待佛。毗舍如来摩顶谓我。当平心地。则世界地一切皆平。我即心开见身微尘与造世界。所有微尘等无差别。微尘自性不相触摩。乃至刀兵亦无所触。我于法性悟无生忍成阿罗汉。回心今入菩萨位中。闻诸如来宣妙莲华佛知见地。我先证明而为上首。佛问圆通我以谛观。身界二尘等无差别。本如来藏虚妄发尘。尘销智圆成无上道斯为第一</p>
<p>　　月光童子即从座起。顶礼佛足而白佛言。我忆往昔恒河沙劫。有佛出世名为水天。教诸菩萨修习水精入三摩地。观于身中水性无夺。初从涕唾如是穷尽。津液精血大小便利。身中漩澓水性一同。见水身中与世界外浮幢王刹。诸香水海等无差别。我于是时初成此观。但见其水未得无身。当为比丘室中安禅。我有弟子窥窓观室。唯见清水遍在屋中了无所见。童稚无知取一瓦砾投于水内。激水作声顾盻而去。我出定后顿觉心痛。如舍利弗遭违害鬼。我自思惟今我已得阿罗汉道久离病缘。云何今日忽生心痛。将无退失</p>
<p>　　尔时童子捷来我前说如上事。我则告言。汝更见水。可即开门入此水中除去瓦砾。童子奉教后入定时。还复见水瓦砾宛然。开门除出。我后出定身质如初。逢无量佛。如是至于山海自在通王如来。方得亡身。与十方界诸香水海。性合真空无二无别。今于如来得童真名预菩萨会。佛问圆通我以水性一味流通。得无生忍圆满菩提斯为第一</p>
<p>　　琉璃光法王子。即从座起。顶礼佛足而白佛言。我忆往昔经恒沙劫。有佛出世名无量声。开示菩萨本觉妙明。观此世界及众生身。皆是妄缘风力所转。我于尔时观界安立观世动时。观身动止观心动念。诸动无二等无差别。我时了觉此群动性。来无所从去无所至。十方微尘颠倒众生同一虚妄。如是乃至三千大千。一世界内所有众生。如一器中贮百蚊蚋啾啾乱鸣。于分寸中鼓发狂闹。逢佛未几得无生忍。尔时心开。乃见东方不动佛国。为法王子事十方佛。身心发光洞彻无碍。佛问圆通我以观察风力无依。悟菩提心入三摩地。合十方佛传一妙心斯为第一</p>
<p>　　<a>虚空藏菩萨</a>。即从座起。顶礼佛足而白佛言。我与如来定光佛所得无边身。尔时手执四大宝珠。照明十方微尘佛刹化成虚空。又于自心现大圆镜。内放十种微妙宝光。流灌十方。尽虚空际诸幢王刹。来入镜内涉入我身。身同虚空不相妨碍。身能善入微尘国土。广行佛事得大随顺。此大神力由我谛观。四大无依<a>妄想</a>生灭。虚空无二佛国本同。于同发明得无生忍。佛问圆通我以观察虚空无边入三摩地。妙力圆明斯为第一</p>
<p>　　<a>弥勒</a>菩萨即从座起。顶礼佛足而白佛言。我忆往昔经微尘劫。有佛出世名日月灯明。我从彼佛而得出家。心重世名好游族姓。尔时世尊教我修习<a>唯心</a>识定入三摩地。历劫已来以此三昧事恒沙佛。求世名心歇灭无有。至然灯佛出现于世。我乃得成无上妙圆识心三昧。乃至尽空如来国土净秽有无。皆是我心变化所现。世尊我了如是唯心识故。识性流出无量如来。今得授记次补佛处。佛问圆通。我以谛观十方唯识。识心圆明入圆成实。远离依他及遍计执。得无生忍斯为第一</p>
<p>　　大势至法王子。与其同伦五十二菩萨即从座起。顶礼佛足而白佛言。我忆往昔恒河沙劫。有佛出世名无量光。十二如来相继一劫。其最后佛名超日月光。彼佛教我<a>念佛</a>三昧。譬如有人一专为忆一人专忘。如是二人若逢不逢或见非见。二人相忆二忆念深。如是乃至从生至生。同于形影不相乖异。十方如来怜念众生如母忆子。若子逃逝虽忆何为。子若忆母如母忆时。母子历生不相违远。若众生心忆佛念佛。现前当来必定见佛去佛不远。不假方便自得心开。如染香人身有香气。此则名曰香光庄严。我本因地以念佛心入无生忍。今于此界摄念佛人归于<a>净土</a>。佛问圆通我无选择都摄六根净念。相继得三摩地斯为第一</p>
		

	
	

		</div></div><hr><script charset='utf-8' src='../../js/footer.js'></script></body></html>