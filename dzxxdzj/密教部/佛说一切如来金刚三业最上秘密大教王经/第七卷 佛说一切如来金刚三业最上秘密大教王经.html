<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 佛说一切如来金刚三业最上秘密大教王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 佛说一切如来金刚三业最上秘密大教王经</center></div><div class='fo'><center>经文出处:来自无量光明网</center><br/><br>
			<p>
	　　<strong>第七卷 佛说一切如来金刚三业最上秘密大教王经</strong></p>
<p>
	　　西天译经<a>三藏</a>朝奉大夫试鸿胪卿传法大师臣施护奉诏译</p>
<p>
	　　一切如来金刚三业最上甚深秘密中秘密诸佛大集会一切如来三昧法金刚加持王分第十七之余</p>
<p>
	　　尔时佛眼<a>菩萨</a>摩诃萨。从一切如来身语心秘密出生。以自三业于大众中。<a>欢喜</a>称赞一切如来大秘密主金刚手菩萨。作如是言</p>
<p>
	　　汝金刚手大<a>自在</a>善住最上金刚心</p>
<p>
	　　随诸所欲及所求救度一切众生界</p>
<p>
	　　欲乐自性真实法最上金刚大亲爱</p>
<p>
	　　是故归命复称赞唯愿依法摄受我</p>
<p>
	　　尔时摩摩枳菩萨摩诃萨。从一切如来身语心秘密出生。于大众中欢喜称赞一切如来大秘密主金刚手菩萨。作如是言</p>
<p>
	　　汝金刚手利众生善住金刚心大轮</p>
<p>
	　　从佛菩提最上心出生金刚第一义</p>
<p>
	　　诸贪法性贪平等我随所欲义亦然</p>
<p>
	　　是故归命复称赞唯愿依法摄受我</p>
<p>
	　　尔时观自在菩萨摩诃萨。于大众中欢喜称赞诸佛大秘密主金刚手菩萨。作如是言</p>
<p>
	　　汝金刚手大悲愍以金刚语广利乐</p>
<p>
	　　随顺<a>世间</a>诸义利常所宣说世间事</p>
<p>
	　　所有一切乐自性皆摄普贤真实行</p>
<p>
	　　是故归命复称赞唯愿依法摄受我</p>
<p>
	　　尔时一切如来从金刚身语心业平等出生。一切如来极善乐意。欢喜称赞诸佛大秘密主金刚手菩萨。作如是言</p>
<p>
	　　汝金刚手大利乐安住秘密胜三昧</p>
<p>
	　　出生诸佛敬爱心平等悲愍于一切</p>
<p>
	　　所有大欲功德藏具足一切胜珍宝</p>
<p>
	　　故我欢喜复称赞随顺所欲而摄受</p>
<p>
	　　尔时诸佛大秘密主大毗卢遮那金刚如来。即入一切大欲性自在金刚吉祥三摩地。从定出已。即于一切如来出生正行大欲自性三昧中。默然而住</p>
<p>
	　　是时满<a>虚空</a>界一切如来。各以金刚三业安住最上甚深秘密中秘密金刚<a>甘露</a>大三昧行。是时空中出现其相。由是满虚空界所有一切众生。皆悉安住三身平等出生金刚吉祥触法自性。即得一切如来应供正等正觉三金刚智。皆住普贤清净法界。得一切如来身语心金刚灌顶</p>
<p>
	　　尔时诸佛大秘密主大毗卢遮那金刚如来。谓诸如来言。诸佛<a>世尊</a>今见是相。住诸<a>佛法</a>平等性不。诸佛答言。已见世尊已见善逝。此如是相一切皆是诸佛如来金刚<a>智行</a></p>
<p>
	　　是时诸佛皆悉安住一切如来上首明妃秘密行已。作是赞言。希有世尊希有善逝。此如是名无贪文字句善往佛菩提道</p>
<p>
	　　尔时毗卢遮那金刚如来谓诸佛言。诸佛当知虚空金刚三昧自性平等。彼一切法非色蕴非受蕴非想蕴非行蕴非识蕴。非处非界非取相等。非贪嗔痴非法非非法。当如是住</p>
<p>
	　　时诸如来闻是语已默然而住</p>
<p>
	　　尔时大毗卢遮那金刚如来。复谓诸佛菩萨言。所有一切世界中一切菩萨。应当于此一切如来金刚三业最上甚深秘密<a>正法</a>。谛信谛受如理修习。何以故。此法甚深极难得故</p>
<p>
	　　是时世尊即于会中又告金刚法菩萨言。善男子汝于诸法已得自在。已受诸佛金刚灌顶。汝当受持此秘密法。时金刚法菩萨摩诃萨。受<a>佛教</a>敕已默然而住</p>
<p>
	　　尔时诸佛如来。复从自身语心金刚。入彼三金刚大士文字正句三昧而住。又复世尊大毗卢遮那身金刚如来。即于<a>三界</a>一切身金刚秘密三业行一切如来身平等中。默然而住</p>
<p>
	　　又复世尊无量寿语金刚如来。即于三界一切语金刚行一切如来语平等中。默然而住</p>
<p>
	　　又复世尊阿閦心金刚如来。即于三界一切心金刚行一切如来心平等中。默然而住</p>
<p>
	　　又复世尊阿閦心金刚如来。即于三界一切心金刚行一切如来心平等中。默然而住</p>
<p>
	　　一切如来金刚三业最上甚深秘密中秘密诸佛大集会宣说一切秘密行金刚加持分第十八</p>
<p>
	　　尔时慈氏菩萨摩诃萨。在大会中见诸如来宣说一切如来灌顶身语心秘密法门。如所语言如彼三昧如实见闻已作如是言。大哉普贤清净法界。最上甚深身语心业。三种金刚秘密胜行。广大普遍心金刚法。一切众生出生三世。金刚自性得大菩提。金刚正句。诸佛金刚广大威力。大哉深妙此最上智。大哉寂静诸法根本。大哉最上大<a>涅槃</a>界。大哉止息诸轮回道。是时一切如来闻慈氏菩萨作是称赞已。告言慈氏如汝所言如是如是</p>
<p>
	　　尔时诸大菩萨摩诃萨众又复云集。各以最上秘密供养。供养一切如来已。咸各恭敬归命顶礼。异口同音作如是言。大哉深妙极难得闻。如是秘密大集会等秘密行相。于诸法中最尊最上。诸佛大导师语言皆如实住。坚固大智为利益众生。我等今者略有所问。愿佛慈悲为我宣说</p>
<p>
	　　是时一切如来赞言。善哉善哉诸菩萨摩诃萨。善作最上大功德利。所有一切秘密句义。恣汝所问</p>
<p>
	　　尔时诸菩萨摩诃萨皆大欢喜。作熙怡眼谛观诸佛。又复各各恭敬顶礼作是问言</p>
<p>
	　　云何名秘密何名大集会</p>
<p>
	　　云何所用法何名相应义</p>
<p>
	　　真实有几种复几种秘密</p>
<p>
	　　云何密中密最上复几义</p>
<p>
	　　云何菩提心云何大明士</p>
<p>
	　　佛部金刚部宝部莲华部</p>
<p>
	　　及彼羯磨部此等诸部中</p>
<p>
	　　彼微妙歌音当云何宣说</p>
<p>
	　　痴法云何义嗔义复云何</p>
<p>
	　　云何说贪法云何金刚咒</p>
<p>
	　　云何大乐法云何诸<a>正念</a></p>
<p>
	　　云何焰鬘尊何名无能胜</p>
<p>
	　　云何名马头何名军拏利</p>
<p>
	　　云何普遍行云何大明行</p>
<p>
	　　我见复云何憎嫉法何义</p>
<p>
	　　云何真持诵云何深秘密</p>
<p>
	　　云何诸仪式贪嗔痴大法</p>
<p>
	　　众生云何作云何曼拏罗</p>
<p>
	　　云何说印相云何说华果</p>
<p>
	　　云何诸塔庙云何说智轮</p>
<p>
	　　云何大明句云何祖捺那</p>
<p>
	　　云何必利拏云何名句召</p>
<p>
	　　云何大明缚云何名灌顶</p>
<p>
	　　云何大明法云何五甘露</p>
<p>
	　　何名五精进云何成就义</p>
<p>
	　　云何最上法方便有几种</p>
<p>
	　　何名乌卑夜当云何了知</p>
<p>
	　　一切相应轮乃至秘密中</p>
<p>
	　　种种仪轨等及诸所作事</p>
<p>
	　　如是等诸法一一义云何</p>
<p>
	　　尔时一切如来闻诸菩萨发是问已。于须臾间默然而住</p>
<p>
	　　是时诸菩萨复白诸佛言。正觉善逝唯愿欢喜悲愍我等。如我所问为我宣说</p>
<p>
	　　尔时一切如来复谓诸菩萨言。汝等应当咸各安住金刚三业。善持诸法自性大智根本已。然当谛听汝所问义。是时诸菩萨众。闻诸如来无上语言。咸各顶受。即时安住金刚萨埵坚固三业。白诸佛言。善哉诸佛善哉善逝。我等谛听唯愿善说。作是语已默然而住</p>
<p>
	　　尔时一切如来皆住大悲加持愿力。异口同音答是问言</p>
<p>
	　　身语心三种此名为秘密</p>
<p>
	　　诸佛菩萨等此名为集会</p>
<p>
	　　当知所用法秘密数如是</p>
<p>
	　　谓五法及九十七与十三</p>
<p>
	　　诸佛菩萨等宣说大成就</p>
<p>
	　　四法十六法八法并十二</p>
<p>
	　　阿阇梨事业彼等成就法</p>
<p>
	　　六种及二种十五或十四</p>
<p>
	　　彼喝姹等法近成就仪轨</p>
<p>
	　　一三及与七十一及十五</p>
<p>
	　　诸成就境想如仪轨所行</p>
<p>
	　　诸如来事业摄受非摄受</p>
<p>
	　　善调及难调诸众生行相</p>
<p>
	　　所生一切处如金刚仪轨</p>
<p>
	　　彼一切成就如诸教所说</p>
<p>
	　　曼拏罗等相阿阇梨出生</p>
<p>
	　　尊重大明句摄受诸<a>弟子</a></p>
<p>
	　　善说灌顶义授诸弟子法</p>
<p>
	　　诸佛及菩萨善说而度脱</p>
<p>
	　　慧方便等持此说相应义</p>
<p>
	　　若自性智慧性相及方便</p>
<p>
	　　彼所说离缚彼离缚三种</p>
<p>
	　　阿陀啰自性同彼圣种等</p>
<p>
	　　自性所作因不同诸圣果</p>
<p>
	　　阿陀啰方便三种义摄受</p>
<p>
	　　彼五部所作自性同一部</p>
<p>
	　　彼金刚菩提说最上真实</p>
<p>
	　　真实五部说三部秘密等</p>
<p>
	　　诸秘密贤圣皆最上部摄</p>
<p>
	　　无初而寂静离性及非性</p>
<p>
	　　住大悲空性此名菩萨念</p>
<p>
	　　自三业金刚得不坏自性</p>
<p>
	　　与大明相应此说大明士</p>
<p>
	　　五因心法等此说名金刚</p>
<p>
	　　说总持妙歌识金刚部生</p>
<p>
	　　彼十中过去实际所出生</p>
<p>
	　　摄受诸有情诸佛诸佛法</p>
<p>
	　　诸佛自性等此说佛部歌</p>
<p>
	　　说心最上宝平等利一切</p>
<p>
	　　受决定受法此说宝部歌</p>
<p>
	　　诸相诸所欲诸一切皆具</p>
<p>
	　　洛叉洛叉等此莲华部歌</p>
<p>
	　　诸相诸所作识所生正慧</p>
<p>
	　　心持诸行法此羯磨部歌</p>
<p>
	　　说诸部无二诸法无二等</p>
<p>
	　　嗔法识所生因心有其二</p>
<p>
	　　诸色法境像彼缠缚自性</p>
<p>
	　　意等所生受同所作自性</p>
<p>
	　　想贪我法生随染一切相</p>
<p>
	　　诸行常憎嫉缘所生我法</p>
<p>
	　　菩提心自性一切处所生</p>
<p>
	　　欲心自所说贪嗔等自性</p>
<p>
	　　虚空三昧相现前业生果</p>
<p>
	　　诸法无二智外我见为痴</p>
<p>
	　　彼互相所合此说为嗔义</p>
<p>
	　　贪力随诸相智金刚所说</p>
<p>
	　　极乐自在报三处悉平等</p>
<p>
	　　贪嗔痴亦然<a>常住</a>金刚乐</p>
<p>
	　　诸佛大方便金刚手正念</p>
<p>
	　　我法无所坏即无生自性</p>
<p>
	　　彼诸性平等此焰鬘尊义</p>
<p>
	　　我法非了知文字本清净</p>
<p>
	　　一切三昧心此无能胜义</p>
<p>
	　　我法非语言名色无自性</p>
<p>
	　　一切三昧法此马头尊义</p>
<p>
	　　我法离疑惑色自性寂静</p>
<p>
	　　众金刚三昧此军拏利义</p>
<p>
	　　彼非坏非知非语言离疑</p>
<p>
	　　佛菩萨识心得成就大乐</p>
<p>
	　　痴及最上痴身边所作等</p>
<p>
	　　彼痴法尽已复名焰鬘尊</p>
<p>
	　　嗔及最上嗔心边所作等</p>
<p>
	　　彼嗔法尽已复名无能胜</p>
<p>
	　　贪法最上贪平等持所住</p>
<p>
	　　彼贪法尽已复名马头尊</p>
<p>
	　　诸烦恼若尽诸金刚亦尽</p>
<p>
	　　诸障尽智生复名军拏利</p>
<p>
	　　彼一切烦恼一切业清净</p>
<p>
	　　诸业清净故净业果出生</p>
<p>
	　　贪染及执取为诸相所动</p>
<p>
	　　因缚果亦缚六心因所生</p>
<p>
	　　吒枳忿怒王所出有六种</p>
<p>
	　　彼三昧金刚所出亦如是</p>
<p>
	　　彼地等五种如实际所住</p>
<p>
	　　彼等大明王色金刚六种</p>
<p>
	　　此金刚诸念身语心金刚</p>
<p>
	　　出生大主宰慧方便出生</p>
<p>
	　　于彼蕴处界三法而取着</p>
<p>
	　　相应无所依出生相应行</p>
<p>
	　　一切净<a>解脱</a>离一切有相</p>
<p>
	　　一切心行等此说普遍行</p>
<p>
	　　诸有缘生法及诸根境等</p>
<p>
	　　意法平等说诸相及诸义</p>
<p>
	　　世间行信解所有三昧法</p>
<p>
	　　一切金刚护此说大明行</p>
<p>
	　　各各住自性非心意所行</p>
<p>
	　　持诵若成坏此说诸大明</p>
<p>
	　　众巧业金刚智种子所成</p>
<p>
	　　菩提种<a>无我</a>持无我自性</p>
<p>
	　　变化诸影像三世种子生</p>
<p>
	　　说一切大明皆真实所出</p>
<p>
	　　住自心加持安住三摩地</p>
<p>
	　　彼诸灌顶法一切处供养</p>
<p>
	　　大明明相应此说持金刚</p>
<p>
	　　彼富乐四种自所加持等</p>
<p>
	　　大<a>无畏</a>金刚现一一顶相</p>
<p>
	　　心印及大明广大秘密法</p>
<p>
	　　因果二印相果印因亦然</p>
<p>
	　　非所观成就诸仪轨不生</p>
<p>
	　　四分平等合持明士金刚</p>
<p>
	　　一切身语心当观想三隅</p>
<p>
	　　十辐黄色轮于中而观想</p>
<p>
	　　彼十辐轮中相十忿怒王</p>
<p>
	　　是即彼十智自在所出生</p>
<p>
	　　想寂灭金刚出生最上相</p>
<p>
	　　金刚炽盛光变化不动云</p>
<p>
	　　智自性所生甚深秘密法</p>
<p>
	　　无垢而寂静佛眼所观察</p>
<p>
	　　二足金刚步即金刚贤圣</p>
<p>
	　　举足下足等如仪轨所住</p>
<p>
	　　诸所说成就如三昧仪式</p>
<p>
	　　彼一切广大一切步所行</p>
<p>
	　　色声生诸欲苦乐二种法</p>
<p>
	　　常自心所集贪嗔痴所生</p>
<p>
	　　贪金刚大贪金刚宝出生</p>
<p>
	　　安住宝三昧诸欲性平等</p>
<p>
	　　离有相非相诸分皆三字</p>
<p>
	　　所作所断等及自所变化</p>
<p>
	　　如是嗔及痴出生于三种</p>
<p>
	　　非秘密印净所作金刚义</p>
<p>
	　　从嗔轮出生嗔相应行等</p>
<p>
	　　忿怒金刚破智金刚所成</p>
<p>
	　　彼正觉所化相应义如是</p>
<p>
	　　嗔金刚所作彼三界最胜</p>
<p>
	　　于彼<a>刹那</a>间作诸破坏事</p>
<p>
	　　痴轮所出生痴相应行等</p>
<p>
	　　常弃舍一切所庄严珍宝</p>
<p>
	　　想心如大海常出宝无尽</p>
<p>
	　　一切愚痴行覆没而不现</p>
<p>
	　　刹那间所作心金刚所住</p>
<p>
	　　贪轮所出生贪相应行等</p>
<p>
	　　心随一切染诸欲相应行</p>
<p>
	　　喜乐妙喜乐诸所作嬉戏</p>
<p>
	　　常施诸乐境随顺一切行</p>
<p>
	　　三界诸所生天阿修罗等</p>
<p>
	　　刹那随所欲此说名贪义</p>
<p>
	　　曼拏罗灌顶最上胜事业</p>
<p>
	　　诸佛所加持集诸成就事</p>
<p>
	　　婆誐曼拏罗菩提心境界</p>
<p>
	　　祢[亢*欠]曼拏罗出生诸仪轨</p>
<p>
	　　一印及诸印乃至蕴处界</p>
<p>
	　　彼印住平等曼拏罗所说</p>
<p>
	　　钩杖及戍罗剑等安四隅</p>
<p>
	　　吒枳与难拏大力及大轮</p>
<p>
	　　乃至逊婆等此诸大忿怒</p>
<p>
	　　金刚大明王六种转轮印</p>
<p>
	　　地等诸贤圣自印曼拏罗</p>
<p>
	　　剑及尾拏等播怛啰钵吒</p>
<p>
	　　甚深秘密印六种大金刚</p>
<p>
	　　诸佛及菩萨忿怒明王印</p>
<p>
	　　及五种印等一大无畏尊</p>
<p>
	　　诸部中仪轨妙华常所出</p>
<p>
	　　而彼虚空界一切踰室多</p>
<p>
	　　彼身语心业依诸部所作</p>
<p>
	　　所有诸佛塔彼说无住处</p>
<p>
	　　大智萨埵法此智金刚念</p>
<p>
	　　文字种子生三金刚文字</p>
<p>
	　　身语心真实必利拏光明</p>
<p>
	　　十方普句召诸金刚大明</p>
<p>
	　　一切金刚光彼诸金刚生</p>
<p>
	　　宾拏噜卑相彼缚缚所说</p>
<p>
	　　金刚身语心三业曼拏罗</p>
<p>
	　　三业非印相曼拏罗仪轨</p>
<p>
	　　灌顶有三种如此教中说</p>
<p>
	　　彼贤瓶灌顶斯名为第一</p>
<p>
	　　若秘密灌顶此说为第二</p>
<p>
	　　智慧为第三次第亦复然</p>
<p>
	　　最上大明生彼彼妙眼相</p>
<p>
	　　妙华所庄严从秘密法生</p>
<p>
	　　秘密中秘密所有灌顶法</p>
<p>
	　　乃至授弟子一切大明等</p>
<p>
	　　此一切金刚最上灌顶句</p>
<p>
	　　诸大明成就诸最上事业</p>
<p>
	　　深信深正慧成就妙爱法</p>
<p>
	　　彼一行相应即平等三昧</p>
<p>
	　　行人生尊重欢喜施诸法</p>
<p>
	　　阿阇梨加持施已得成就</p>
<p>
	　　痴法痴相应即痴法所集</p>
<p>
	　　儞尸迦痴法痴金刚自性</p>
<p>
	　　嗔法嗔相应即嗔法所集</p>
<p>
	　　儞尸迦嗔法嗔金刚自性</p>
<p>
	　　贪法贪相应即贪法所集</p>
<p>
	　　儞尸迦贪法贪金刚自性</p>
<p>
	　　慧法慧相应即金刚所集</p>
<p>
	　　彼大明贤圣金刚秘密等</p>
<p>
	　　二手互相授如来所证明</p>
<p>
	　　弟子顶受已此阿阇梨法</p>
<p>
	　　诸佛方便说此大明最上</p>
<p>
	　　一切法无二清净光明相</p>
<p>
	　　是故此相应依法常所作</p>
<p>
	　　此诸佛所说最上大明行</p>
<p>
	　　越此者愚痴不得上成就</p>
<p>
	　　自性自身法五垢常所染</p>
<p>
	　　后安住大智当念五甘露</p>
<p>
	　　彼入嚩罗等见如是色相</p>
<p>
	　　大明<a>法相</a>应彼五种甘露</p>
<p>
	　　身起虚空中金刚吽字生</p>
<p>
	　　还复从空下妙莲华出生</p>
<p>
	　　唵字甘露法彼复入于中</p>
<p>
	　　二秘密相应如水精色光</p>
<p>
	　　是名密中密而为大智日</p>
<p>
	　　普句召一切十方世界中</p>
<p>
	　　同此甘露法五精进亦然</p>
<p>
	　　观想而成就从三字出生</p>
<p>
	　　及虚空种子彼别法不成</p>
<p>
	　　安怛哩陀那此平等所转</p>
<p>
	　　是最上所说佛菩提成就</p>
<p>
	　　有四种方便菩提金刚等</p>
<p>
	　　一切相应教彼常所相应</p>
<p>
	　　成就为第一近成就第二</p>
<p>
	　　成就性第三大成就第四</p>
<p>
	　　此诸平等行是名四种法</p>
<p>
	　　四金刚枳拏最上智甘露</p>
<p>
	　　一菩提空性二种子所集</p>
<p>
	　　三影像出生第四文字相</p>
<p>
	　　此等名四法亲近所成就</p>
<p>
	　　最上智甘露六种相应事</p>
<p>
	　　六法若相应得最上成就</p>
<p>
	　　所谓成就法最上成就生</p>
<p>
	　　现食与<a>禅定</a>及彼持命法</p>
<p>
	　　住三摩地念此六种相应</p>
<p>
	　　有十种根本一切处自住</p>
<p>
	　　现饮食所说别别欲饮食</p>
<p>
	　　五欲法平等即五佛相应</p>
<p>
	　　住禅定仪法彼禅定五种</p>
<p>
	　　所谓寻与伺喜受与乐受</p>
<p>
	　　及心一境性此名五种定</p>
<p>
	　　秘密有三种彼寻伺相应</p>
<p>
	　　有三种喜受乐受四种集</p>
<p>
	　　自心五种住智出生尽知</p>
<p>
	　　一切佛寂静诸欲性安住</p>
<p>
	　　五智我自在五实际自观</p>
<p>
	　　彼宾拏噌卑决定纯一法</p>
<p>
	　　五色相大宝安住于正念</p>
<p>
	　　安住自心明日轮中影像</p>
<p>
	　　寂静现月宝安住持地念</p>
<p>
	　　寂灭金刚等从取相所生</p>
<p>
	　　五界诸有相菩提金刚观</p>
<p>
	　　一阳焰明相第二为烟相</p>
<p>
	　　三虚空明相第四灯焰明</p>
<p>
	　　五世间常明皆虚空集现</p>
<p>
	　　安住金刚道变化虚空界</p>
<p>
	　　如念而观想彼相所变化</p>
<p>
	　　此正念正知彼光明所生</p>
<p>
	　　慧方便等持一切性平等</p>
<p>
	　　心<a>圆满</a>相应影像中观想</p>
<p>
	　　彼正智出生三摩地心想</p>
<p>
	　　现饮食安住彼一切加持</p>
<p>
	　　安住禅定智得五种通性</p>
<p>
	　　彼决定影像菩萨所观察</p>
<p>
	　　常住总持观金刚手平等</p>
<p>
	　　正念善相应光曼拏罗生</p>
<p>
	　　三摩地光中离一切障等</p>
<p>
	　　心住心妙相月金刚相应</p>
<p>
	　　作最上句召如心所作等</p>
<p>
	　　大明相相应说菩提妙句</p>
<p>
	　　自心曼拏罗想仪轨相应</p>
<p>
	　　彼心智影像想最上成就</p>
<p>
	　　现诸相相应彼六月观想</p>
<p>
	　　诸欲最上乐一切处相转</p>
<p>
	　　彼大智成就敬爱法所生</p>
<p>
	　　诸部众相应彼金刚橛等</p>
<p>
	　　敬爱法作护彼所作相应</p>
<p>
	　　此大莲华教广大智所作</p>
<p>
	　　踰室多变化一切所取等</p>
<p>
	　　四种印围绕曼拏罗仪轨</p>
<p>
	　　于中自所作渐略一切相</p>
<p>
	　　作诸金刚地彼菩提观想</p>
<p>
	　　四种微妙歌诸贤圣心现</p>
<p>
	　　想三金刚地智身所观想</p>
<p>
	　　彼种种色相如自心所住</p>
<p>
	　　自因及自果种种灌顶义</p>
<p>
	　　秘密大明法诸大明法印</p>
<p>
	　　六种转轮王乌瑟腻沙相</p>
<p>
	　　此大明王等四富乐大力</p>
<p>
	　　一切欲了知金刚大主宰</p>
<p>
	　　一切禅定轮及一切灌顶</p>
<p>
	　　诸仪轨相应大智所摄受</p>
<p>
	　　身语心金刚无二成就法</p>
<p>
	　　如先所说色金刚持明士</p>
<p>
	　　自身曼拏罗此说大成就</p>
<p>
	　　大乌瑟腻沙无著相应相</p>
<p>
	　　彼近成就法军拏利影像</p>
<p>
	　　本尊相应法作大明成就</p>
<p>
	　　彼大成就时佛影像主尊</p>
<p>
	　　此一切金刚秘密胜相应</p>
<p>
	　　此诸佛法分成最上成就</p>
<p>
	　　别法不成就此最上所生</p>
<p>
	　　千俱胝劫数称赞诸佛名</p>
<p>
	　　求成就相应所生常亲近</p>
<p>
	　　相应金刚莲此说近成就</p>
<p>
	　　成就法所说谓吽发吒字</p>
<p>
	　　自性寂静门是大成就义</p>
<p>
	　　诸佛大胜尊大执金刚句</p>
<p>
	　　诸佛鸟卑夜诸法诸法性</p>
<p>
	　　所有羯磨相即相应无著</p>
<p>
	　　曼拏罗出生诸所闻三昧</p>
<p>
	　　先作三昧护金刚身语心</p>
<p>
	　　乌瑟腻三昧如仪轨出生</p>
<p>
	　　彼彼羯磨相自轮智光明</p>
<p>
	　　如所说成就曼拏罗观想</p>
<p>
	　　依法如所闻彼身所作住</p>
<p>
	　　彼勿作破坏越诸观想法</p>
<p>
	　　彼一切句召自轮金刚橛</p>
<p>
	　　金刚橛大明不越诸步相</p>
<p>
	　　勿生忿怒心当受诸佛敕</p>
<p>
	　　作种种三昧勿破诸义利</p>
<p>
	　　胜金刚成就禁缚等诸法</p>
<p>
	　　忿怒王所出金刚橛大明</p>
<p>
	　　顶心等诸处依法而观想</p>
<p>
	　　远离诸苦毒及破坏诸恶</p>
<p>
	　　而彼金刚橛一切皆相应</p>
<p>
	　　如仪轨出生相应大明等</p>
<p>
	　　成就诸事业持诵及出生</p>
<p>
	　　及诸护摩法忿怒曼拏罗</p>
<p>
	　　息灾寂静心增益增益意</p>
<p>
	　　敬爱敬爱心忿怒忿怒字</p>
<p>
	　　如是四种法摄一切成就</p>
<p>
	　　尔时一切如来答诸菩萨所问法已。令诸菩萨断诸疑惑。即得离疑身语心业。于自身语心皆得安住金刚坚固身语心法。是诸如来即时咸各默然而住</p>
<p>
	　　尔时彼诸菩萨摩诃萨。咸各称赞一切如来作如是言</p>
<p>
	　　归命一切如来身顶礼归命一切语</p>
<p>
	　　归命一切如来心顶礼归命诸所作</p>
<p>
	　　身诸心业三金刚从彼三业而所得</p>
<p>
	　　佛与众生无等等作何行法求成就</p>
<p>
	　　一切诸佛无所坏成就行人大主宰</p>
<p>
	　　云何远离诸罪业若远离已得何果</p>
<p>
	　　尔时一切如来。亦各称赞彼诸菩萨作如是言</p>
<p>
	　　善哉菩萨摩诃萨善哉菩提大主宰</p>
<p>
	　　善哉菩提大妙音善哉菩提大最上</p>
<p>
	　　诸佛自在吉祥尊菩提金刚亲教师</p>
<p>
	　　了一切想皆如幻即成即坏诸所作</p>
<p>
	　　若了罪法非有罪于其福果亦复然</p>
<p>
	　　若了罪福二俱非彼得趣向菩提行</p>
<p>
	　　非彼语言为所依即得一切无所坏</p>
<p>
	　　所有恶趣非所生彼大菩提不难得</p>
<p>
	　　彼先所作罪业因此恶果报名<a>地狱</a></p>
<p>
	　　若彼地狱生无生此地狱果无所得</p>
<p>
	　　所有无数诸法印安住菩提大金刚</p>
<p>
	　　最上离取正了知无边众生相应住</p>
<p>
	　　离取非取一切业彼诸所作非主宰</p>
<p>
	　　彼正所作大成就一切事业皆平等</p>
<p>
	　　尔时一切菩萨摩诃萨。得闻诸佛宣说一切金刚大悲所生甚深正法。又复欢喜作是称赞</p>
<p>
	　　善哉善哉世所尊善哉善哉大牟尼</p>
<p>
	　　善哉善哉大妙法善哉善哉大悲者</p>
<p>
	　　大哉普贤悲愍行最上广大净无垢</p>
<p>
	　　作诸忿怒羯磨法令诸众生入<a>佛性</a></p>
<p>
	　　尔时一切如来复告诸菩萨摩诃萨言。诸善男子汝等闻此一切如来秘密灌顶大集会法。勿生惊怖。又复于中勿生轻谤。应当安住三摩钵底。何以故。菩提金刚实际生故。嗔金刚性彼广大故。离缚大明所摄受故。是时诸菩萨摩诃萨。异口同音。又复称赞一切如来。作如是言</p>
<p>
	　　三世金刚实际生寂灭离障而清净</p>
<p>
	　　诸佛最上大自在归命金刚胜三业</p>
<p>
	　　所有色受想行识六根六尘皆如幻</p>
<p>
	　　地水火风及虚空归命菩提心所现</p>
<p>
	　　彼贪嗔痴诸染法常行金刚法相应</p>
<p>
	　　种种皆住于实性归命菩提心广现</p>
<p>
	　　若取一切乐法相彼法自性无所动</p>
<p>
	　　因果自性心所生离心有相诸法性</p>
<p>
	　　贪等过失及诸障皆住金刚无所生</p>
<p>
	　　而彼菩提心广大归命出现一切法</p>
<p>
	　　此住清净无初等智慧方便法所生</p>
<p>
	　　秘密灌顶常相应菩提金刚常归命</p>
<p>
	　　若观此法为最上彼彼三种成就义</p>
<p>
	　　行人决定当圆满菩提金刚常归命</p>
<p>
	　　若作金刚成就法当离一切劣成就</p>
<p>
	　　尊重诸佛生净信菩提金刚常归命</p>
<p>
	　　今此秘密集会教若得闻者尚希有</p>
<p>
	　　况复读诵若思惟尊重供养及书写</p>
<p>
	　　此获功德无有穷菩提金刚常归命</p>
<p>
	　　息灾等法诸仪轨大明印契及行相</p>
<p>
	　　如理所作皆成就菩提金刚常归命</p>
<p>
	　　今此最上秘密法若有见闻<a>随喜</a>者</p>
<p>
	　　能生一念净<a>信心</a>所获功德无边际</p>
<p>
	　　况复行人依此法修习秘密行相应</p>
<p>
	　　此功德聚广已宣菩提金刚常归命</p>
<p>
	　　尔时一切如来。闻诸菩萨作是称赞已。咸各随喜赞言。善哉善哉诸菩萨众善说此语。于诸法中而为主宰最尊最上。从诸如来秘密集会秘密出生。作是言已。所有一切如来及诸菩萨摩诃萨众。咸各安住坚固三业。悉入金刚身语心性平等法中。默然而住。尔时身金刚如来。即复安住身平等法已。于一切如来身平等中默然而住。又复语金刚如来。亦即安住三界所有一切语行已。于彼一切如来语平等中默然而住</p>
<p>
	　　又复心金刚如来。亦即安住三界所有一切心法已。于彼一切如来心平等中默然而住</p>
<p>
	　　佛说此经已。一切大众闻佛所说。咸各欢喜信受奉行</p>
		

	
	

		</div></div><hr><script charset='utf-8' src='../../js/footer.js'></script></body></html>