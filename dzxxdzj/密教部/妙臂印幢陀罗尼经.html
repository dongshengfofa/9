<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，妙臂印幢陀罗尼经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>妙臂印幢陀罗尼经</center></div><div class='fo'><center>经文出处:来自无量光明网</center><br/><br>
			<p>　　<strong>妙臂印幢陀罗尼经</strong></p>
<p>　　大唐于阗<a>三藏</a>实叉难陀奉制译</p>
<p>　　如是我闻。一时佛在鸡罗娑山诸兽依处妙宫殿中。与大<a>比丘</a>众千二百五十人。又与无量<a>菩萨</a>摩诃萨俱。文殊师利法王子而为上首。靡不皆如童子之形。并贤护等十六丈夫</p>
<p>　　尔时<a>世尊</a>以<a>正念</a>智。为诸<a>天人</a>演<a>说法</a>要皆令<a>欢喜</a>。时大梵王及诸天龙夜叉乾闼婆阿修罗迦楼罗紧那罗摩睺罗伽人非人等。各起合掌前白佛言。世尊有诸众生。由造种种<a>罪恶</a>业故。应堕<a>地狱</a>饿鬼畜生。阎魔罗界备受众苦。唯愿世尊大悲。为说除灭如是苦恼方便。令彼众生皆得<a>解脱</a>诸恶道难。时观<a>自在</a>菩萨摩诃萨。复与无量持咒大仙前后围绕。顶<a>礼佛</a>足白言世尊。惟垂愍念以善方便救诸<a>世间</a>。佛言善男子。有陀罗尼名妙臂印幢。若能常念诵习思惟。速得除灭五无间罪。富贵安乐大姓家生。尔时世尊即说咒曰</p>
<p>　　怛侄他迦(居伽反下同)啰迦啰(一)枳利枳利句噜句噜(三)娑啰娑啰(四)徙唎徙唎(五)苏噜苏噜萨婆<a>佛陀</a>阿婆卢枳帝(七)陀啰陀啰(八)达摩阿婆卢枳帝(九)蔗啰蔗啰(十)<a>僧伽</a>阿提瑟耻帝(十一)跋啰跋啰(下啰字长声)阿佞迦(十二)佛陀俱胝婆瑟低(十三)[打-丁+亲](初觐反)那[打-丁+亲]那(十四)萨婆阿跋啰那(去声)儞寐(十五)萨婆毒佉阿婆那(去声)耶(十六)勃囇多勃囇多(十七)侄晒多侄晒多(十八)怛吒(搩迦反)怛吒(十九)萨普吒耶(余河反)萨普吒耶(二十)萨婆阿跋啰那阿播耶(二十一)突揭帝宁(二十二)苏婆呵(二十三)</p>
<p>　　善男子此陀罗尼。恒河沙等诸佛所说。阿难佛世难遇人身难得。受持此咒转复为难。善男子我念往昔。毗婆尸佛次第乃至迦叶如来。咸为我说此陀罗尼。普欲安乐诸众生故。于诸佛所皆亲听受。尔时世尊说此咒已。观自在菩萨摩诃萨等。及天龙八部一切众会。闻佛所说皆大欢喜信受奉行</p>
		</div>
		
		
		</div></div><hr><script charset='utf-8' src='../../js/footer.js'></script></body></html>