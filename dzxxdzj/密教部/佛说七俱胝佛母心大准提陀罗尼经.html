<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说七俱胝佛母心大准提陀罗尼经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说七俱胝佛母心大准提陀罗尼经</center></div><div class='fo'><center>经文出处:来自无量光明网</center><br/><br>
			<p>　　<strong>佛说七俱胝佛母心大<a>准提</a>陀罗尼经</strong></p>
<p>　　大唐<a>天竺</a><a>三藏</a>地婆诃罗译</p>
<p>　　尔时佛在舍卫国祇树给孤独园。是时<a>世尊</a>思惟观察。愍未来诸众生故。说是七俱胝佛母心准提陀罗尼法。即说咒曰</p>
<p>　　南谟飒哆南(一)三藐三勃陀俱胝南(二)怛侄他(三)唵折戾(四)主戾(五)准缔(六)娑婆诃(七)</p>
<p>　　若有<a>比丘</a><a>比丘尼</a>优婆塞优婆夷。受持读诵此陀罗尼满八十万遍无量劫来所造五无间等。一切诸罪皆悉消灭。所在生处皆得值遇诸佛<a>菩萨</a>。所有资具随意充足。生生常得<a>出家</a>。具持菩萨律仪净戒。恒生人天不堕恶趣。常为诸天之所守护。若有在家善男女等诵持之者。其家无有灾横病苦之所恼害。诸有所作无不谐偶。所说言语人皆信受。若有诵此陀罗尼咒满十万遍。梦中得见诸佛菩萨声闻缘觉。自见口中吐出黑物。若有重罪诵满二十万遍。梦中亦见诸佛菩萨。亦复自见吐出黑物。若有五逆罪。不得如是善梦之者。宜应更诵满七十万遍。是时还得如前之相。乃至梦见吐出白色如酪饭等。当知此人即是罪灭。清净之相</p>
<p>　　复次我今说此大陀罗尼所作之事。若于佛像前。或于塔前若清净处。以瞿摩夷涂地。而作方坛随其大小。复以花香幡盖饮食灯烛。随力所办而供养之。复咒香水散于四方上下以为结界。于坛四角及坛中央。皆各置一香水之瓶。持咒之者于其坛中。面向东方胡跪。诵咒一千八遍。其香水瓶即便自转。叉手捧杂花。咒千八遍。散一镜面。又于镜前正观。诵咒亦千八遍。得见佛菩萨像。应咒花百八遍。而散供养。随请问法无不决了。若有鬼病以咒茅草而拂病人即得除愈。若有幼小为鬼所著。以五色缕应令童女搓以为线。一咒一结满二十一。用系其颈。以芥子咒满七遍。散其面即便除差</p>
<p>　　复次有法。于病者前墨画其形。咒杨枝打之。亦便除差</p>
<p>　　复次有法。若有病人为鬼所著身在远处。应咒杨枝具满七遍。寄人持打即亦除差</p>
<p>　　复次有法。若在路行诵此咒。无有贼盗恶兽等畏</p>
<p>　　复次有法。常持此咒。设有诤讼无不获胜。若欲往渡江河大海。诵咒而渡无有水中恶兽等难</p>
<p>　　复次有法。若被系闭枷锁禁其身。诵此咒者即得<a>解脱</a></p>
<p>　　复次有法若诸国土水旱不调。疫毒流行。应以酥和胡麻<a>粳米</a>。用手三指取其一撮。咒之一遍置火中烧。或经七日七夜。六时如是相续不绝。一切灾疫悉皆消灭</p>
<p>　　复次有法。于河渚间砂潬之上。以印。印砂为塔形像。诵咒一遍印成一塔。满六十万遍。或见<a>观世音菩萨</a>。或见多罗菩萨。或见金刚主菩萨。随心所求皆得满足。或见授与仙药。或见与受菩提之记</p>
<p>　　复次有法。右绕菩提树像。诵咒满千万遍。即见菩萨为其<a>说法</a>。欲随菩萨即得随从</p>
<p>　　复次有法。若乞食时常持此咒。不为恶人恶狗等类之所恼害。若于塔前或佛像前或<a>舍利塔</a>前。诵持此咒三十万遍。复于白月十五日设大供养。一日一夜不食<a>正念</a>诵咒。乃至得见金刚手菩萨。而彼菩萨即将是人往于自宫</p>
<p>　　复次有法。若于转法轮塔前或佛生处塔前。或从忉利天下宝阶塔前或<a>舍利</a>塔前。于如是等诸塔之前诵咒右绕。即见阿钵罗是多菩萨及诃利底菩萨。随其所愿皆悉满足。若须仙药即便授之。复为说法示菩萨道。若有诵此陀罗尼者。乃至未坐道场。一切菩萨常为善友。又此准提大陀罗尼大明咒法。过去一切诸佛已说。未来一切诸佛当说。现在一切诸佛今说。我今亦如是说。为利益一切众生故。令得无上菩提故。若有薄福众生。无少善根者。无有<a>根器</a>之者。无有菩提分法者。若得闻此陀罗尼法。速疾证得阿耨多罗三藐三菩提。若有人能常自忆念。诵持此咒。无量善根皆得成就。佛说此大准提陀罗尼法时。无量众生远尘离垢。得大准提陀罗尼大明咒功德。得见十方诸佛菩萨诸圣众等作礼而去</p>
<p>　　大明咒藏六万偈中出此七俱胝佛母心大</p>
<p>　　准提陀罗尼经一卷(垂拱二年于西魏国寺译)</p>
		</div>
		
		
		</div></div><hr><script charset='utf-8' src='../../js/footer.js'></script></body></html>