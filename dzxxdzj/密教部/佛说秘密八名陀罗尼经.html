<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说秘密八名陀罗尼经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说秘密八名陀罗尼经</center></div><div class='fo'><center>经文出处:来自无量光明网</center><br/><br>
			<p>　　<strong>佛说秘密八名陀罗尼经</strong></p>
<p>　　西天译经<a>三藏</a>朝散大夫试光禄卿明教大师臣法贤奉诏译</p>
<p>　　如是我闻。一时佛在舍卫国祇树给孤独园。与大<a>比丘</a>众千二百五十人俱。复有诸<a>菩萨</a>摩诃萨众。金刚手而为上首</p>
<p>　　尔时<a>世尊</a>告金刚手菩萨大秘密主言。如汝本部号金刚部。于持明藏中最上甚深秘密之法。众生浅识<a>根器</a>狭劣。于秘密义难信难解。汝已先说难信解法。汝不依法非曰<a>圣人</a>。得名不善亦曰难调。金刚手我今于汝金刚部中。略说汝之秘密八名及陀罗尼。是陀罗尼若持诵者。于诸所求易得成就。若人闻此陀罗尼经。发至诚心受持读诵者。是人所有无间罪业悉皆消灭。持是经时法威力故。所有八万四千俱胝那由他诸恶魔众。退散驰走十方世界。若人闻此陀罗尼<a>欢喜</a>愿乐者。是人不持戒者得戒完具。非梵<a>行者</a>得成梵行。非寂静者得成寂静。乃至得见诸佛菩萨欢喜安慰。施所求愿令得成就</p>
<p>　　尔时金刚手菩萨蒙佛诲责。头面作礼白言世尊。我先所说诚如圣旨。唯愿世尊不舍大悲。普为现在及与未来一切众生。宣说于我八种秘密名宇及陀罗尼。令诸众生获大利益</p>
<p>　　佛告金刚手言。谛听谛听。我于最胜持明藏金刚部中。说汝秘密八名。一名象耳。二名妙庄严。三名功德宝海。四名无动。五名真实云。六名可爱色相。七名焰光。八名妙色。金刚手此即是汝秘密八名。即说陀罗尼曰</p>
<p>　　那谟(引)没驮(引)野(一)那谟(引)达哩摩(二合)野(二)那谟(引)<a>僧伽</a>(引)野(三)那谟(引)嚩日啰(二合)播(引)拏野(四)怛[宁*也]他(引五)遏致(引六)渴啰致(引七)苏(引)摩目契(八)萨哩啰(二合)哥(引)哩也(二合)尼娑(引)达野(九)呬哩(十)弥哩(十一)咥尼(十二)悉殿睹满怛啰(二合)钵那(引)莎(引)贺(引十三)</p>
<p>　　佛告金刚手菩萨言。如是秘密名及陀罗尼。若复有人受持读诵者。是人于七俱胝那由他百千劫不堕<a>地狱</a>临命终时诸佛菩萨。现身面前安慰<a>说法</a>。命终之后生兜率陀天</p>
<p>　　佛说是经已。金刚手菩萨等诸菩萨。及一切<a>世间</a><a>天人</a>阿修罗乾闼婆人非人等。闻佛所说皆大欢喜信受奉行</p>
		</div>
		
		
		</div></div><hr><script charset='utf-8' src='../../js/footer.js'></script></body></html>