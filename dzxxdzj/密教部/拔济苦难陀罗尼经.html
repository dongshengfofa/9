<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，拔济苦难陀罗尼经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>拔济苦难陀罗尼经</center></div><div class='fo'><center>经文出处:来自无量光明网</center><br/><br>
			<p>　　<strong>拔济苦难陀罗尼经</strong></p>
<p>　　大唐<a>三藏</a>法师玄奘奉诏译</p>
<p>　　如是我闻。一时薄伽梵在室罗筏。住誓多林给孤独园。与无央数声闻<a>菩萨</a>摩诃萨俱。及诸<a>天人</a>阿素洛等。无量大众前后围绕</p>
<p>　　尔时众中有一菩萨。名不可说功德庄严。从座而起顶<a>礼佛</a>足。合掌恭敬白佛言。<a>世尊</a>今此世界无量有情。烦恼因缘造诸恶业。当堕<a>地狱</a>饿鬼傍生。或天人中受诸剧苦。唯愿哀愍方便拔济</p>
<p>　　佛言善男子善哉善哉。汝能哀愍一切有情作如是请。谛听谛听。吾今为汝略说拔济众苦方便。善男子有佛世尊。名为不动如来应正等觉。为欲利乐诸有情故。说陀罗尼令众诵念。陀罗尼曰</p>
<p>　　羯羯尼羯羯尼鲁折尼鲁折尼咄卢磔尼咄卢磔尼怛逻萨尼怛罗萨尼般刺底喝那般刺底喝那萨缚羯莫般蓝般逻般谜莎诃</p>
<p>　　若有善男子善女人。至诚敬礼不动如来应正等觉受持此咒。先所造作五无间业四重十恶。毁诸圣贤谤<a>正法</a>罪皆悉除灭。临命终时。彼不动佛与诸菩萨来现其前。赞叹慰喻令其<a>欢喜</a>。复告之言。今来迎汝应随我往所从佛国。彼命终已。决定往生不动如来清净佛土。善男子复有世尊。名灭恶趣王如来应正等觉。为欲利乐诸有情故。说陀罗尼令众诵念。陀罗尼曰</p>
<p>　　输达泥输达泥萨缚播波毗输达泥戍睇毗戍睇萨缚羯莫毗戍睇莎诃</p>
<p>　　若有善男子善女人。至诚礼敬灭恶趣王如来应正等觉受持此咒。万四千劫常忆<a>宿命</a>。所在生处得丈夫身。具足诸根深信因果。善诸技术妙解诸论。好行惠施厌舍诸欲。不造恶业离诸危怖。具正命慧众所爱重。常近善友恒闻正法。求菩提心曾无暂舍。以诸功德而自庄严。具善律仪怖诸恶业。恒无匮乏调柔乐静。于天人中常受快乐。速证无上正等菩提。终不退于十到<a>彼岸</a>。常愿利乐一切有情。诸所<a>修行</a>非专自利。在所生处常得见佛。护持正法预贤圣众</p>
<p>　　时薄伽梵说此经已。声闻菩萨及诸天人阿素洛等。闻佛所说。皆大欢喜。信受奉行</p>
		</div>
		
		
		</div></div><hr><script charset='utf-8' src='../../js/footer.js'></script></body></html>