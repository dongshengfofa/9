<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，七星如意轮秘密要经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>七星如意轮秘密要经</center></div><div class='fo'><center>经文出处:来自无量光明网</center><br/><br>
			<p>　　<strong>七星如意轮秘密要经</strong></p>
<p>　　<a>三藏</a>不空译</p>
<p>　　如是我闻。一时佛在大雪山伽王那兰陀。与大<a>比丘</a>众千二百五十人俱。其名曰大目犍连<a>舍利弗</a>。摩诃迦旃延波多。阿难陀摩诃迦叶。富楼那弥多罗尼子。复又<a>菩萨</a>万八千。皆得不退转陀罗尼辩才。如是等恒河沙数众中转大法轮。尔时迦夷城宫内使。来诣佛所顶<a>礼佛</a>足。而白佛言。波斯匿王使我咨量。俱尸罗大国与兵无数万亿来围迦夷。君臣惶忙人民恐惧。唯愿<a>世尊</a>由大智力救护我等。尔时世尊。即告<a>神通</a>王菩萨。往于迦夷城宫内。速建如意宝轮般多罗道场七星火坛秘密之门。所谓般多罗道场者。造于净室。七星火坛作于露地。一日一夜<a>如法</a>作。其贼众者自然退散。其<a>法事</a>者。先须结界然后作般多罗法门。南无如意轮王大法主。我今奉造般多罗者。有天耳眼。有神通者证明法则。即诵如意轮<a>真言</a>七遍。七咒水洒地。取界后为结界。所谓般多罗者。且最清净室地平如镜。中央造五色轮象如车轮。或十道或十二道。轮约间画波折罗相。轮辐上亦尔。中央安如意轮王菩萨。一一辐间安七星像及诃利低母。一一像前安灯苏香等种种供养。所为人姓名画于本星。阿阇梨座于轮外。一一即启法事成就。加持念诵一座一百八遍。观念不成不数其遍。所谓火坛者。于露地造火炉。或一肘或二肘。即加持一人或优婆塞优婆夷。着新净衣。造本星食饼及苏蜜香药等。即向七星一拜一烧一心着本星。或动异光即得成就。若清净阿阇梨者。若王若臣乃至人民。自作火坛求请。随其所愿即得成就。尔时神通王菩萨。即奉教敕往于迦夷大城宫内。一一作法。霹雳雷电贼徒散灭。君臣<a>欢喜</a>人民安乐。尔时神通王菩萨。却来佛处顶礼佛足。而白佛言奇哉世尊。不可思议秘密法门。如意宝轮王菩萨今何在。我等之辈蒙如来力。往彼世界顶礼如意轮王菩萨。佛告神通王菩萨。善哉善哉。正南方有世界名曰七宝转轮王。于七宝轮上<a>护法</a>七星及诸天众周匝。为转法轮度脱众生。尔时神通王菩萨。白佛言。世尊以何因缘。不但观念如意轮王菩萨。又令<a>礼拜</a>本星等耶。佛言昔<a>燃灯佛</a>所受此法门。七星精灵天而下。诃利大神从地而出。愿我等辈护此大法。若有人等奉造此法。我等先至成就法事。以此因缘兼存造法。尔时神通王菩萨。承佛大神力。往彼世界。顶礼如意轮王菩萨。而作是言</p>
<p>　　我等住于娑婆界修学如来因地门</p>
<p>　　救度迦夷波斯王以此因缘礼仁者</p>
<p>　　七宝庄严宝轮王菩萨相好不思议</p>
<p>　　依正二报俱胜妙我今敬礼如意轮</p>
<p>　　尔时如意轮菩萨而说偈言</p>
<p>　　我今所修菩萨道度脱众生长夜苦</p>
<p>　　今座庄严如意轮令诸众生亦如是</p>
<p>　　世有众生有所愿今我如意宝轮王</p>
<p>　　随其种种所受乐无不从心为如意</p>
<p>　　若有众生在世界欲得通达无为道</p>
<p>　　业障深厚不成就我以宝轮使开悟</p>
<p>　　若有世界三灾起国界人民不安乐</p>
<p>　　其中有人造我法如意圣轮与大乐</p>
<p>　　若有世界他界贼四方覆娆不安宁</p>
<p>　　国中有人造我法如意圣轮与安乐</p>
<p>　　若有国内饥馑难一切人民不安悦</p>
<p>　　若有造我般多法如意圣轮能救济</p>
<p>　　若有众生在世界王法所加被狱囚</p>
<p>　　造我大法般多罗如意圣轮能救济</p>
<p>　　若有众生在崄难如意圣轮能救济</p>
<p>　　若有众生在世界盲聋跛[跳-兆+娄]种种病</p>
<p>　　念我大法般多罗如意圣轮能救济</p>
<p>　　若有众生在世界欲得家富求富禄</p>
<p>　　造我大法般多罗如意圣轮如其愿</p>
<p>　　若有如是如意轮一切罪障无不除</p>
<p>　　一切吉祥无不致无所不至拔济苦</p>
<p>　　诸天龙神及人间一切众生有归依</p>
<p>　　不随其心堕妄语是法能除一切罪</p>
<p>　　增长一切诸功德<a>自在</a>能照于五道</p>
<p>　　成就一切众生愿</p>
<p>　　尔时神通王菩萨。顶礼圣轮还来本处。一心受持此不可思议摩诃般多罗秘密法门真言</p>
<p>　　南无阿罗侄那阿阿那(一)南阿梨耶(二)婆噜吉帝沙波诃阿耶(三)菩提萨埵婆耶(四)摩诃迦乌尼迦耶(五)多侄他(七)唵折揭罗婆帝(九)真多摩尼(十)摩诃波地迷(十一)噜噜帝遮揭阿沙吽唎婆诃(十二)唵(十三)波地迷真多摩尼摩诃遮揭阿吽(十四)唵波阿多波地迷吽(十五)</p>
<p>　　七星本部印如意轮本印长诵印若人心有所求。或有病难延寿求禄。乃至一切心所愿求。当使本星必当随心。如来在世立大誓愿。为此部中当护摩。此因缘当用七星以灵验。是多秘密不得外传。或为国王或为大臣造此法。不得为人民百姓浅识有情造此大法午诐(此云小豆食)苏古香木未巳多伊尼(此云<a>大豆</a>食)波知桃木申辰萨波(此云麻子食)波此荆木酉卯苏乌帝(此云麦食)弥苏帝违木戌寅萨波之(此云<a>稻米</a>食)孙苏乌狯亥丑波伊苏(此云粟食)舟尼(此云槐木)子萨波耶(此云黍食)揭帝(此云桐木)</p>
<p>　　七星如意轮秘密要经</p>
<p>　　天明五乙巳春二月十日。于洛北大报恩寺。以上品莲台寺藏本写讫。此七星如意轮经。于重誉深密抄薄草子后重等证之</p>
<p>　　智积院寓学东武慈忍识</p>
<p>　　享和改元仲秋月。得右件之本令写之。当岭慈心院传灯等挍阅。予更考订以雕刻</p>
<p>　　丰山总持<a>沙门</a>快道志</p>
<p>　　一挍加笔讫慈顺</p>
<p>　　享和三年四月七日此日也雨曚曚矣</p>
<p>　　文政三年庚辰四月十五日以右传写之本双挍之了龙肝</p>
		</div>
		
		
		</div></div><hr><script charset='utf-8' src='../../js/footer.js'></script></body></html>