<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，受五戒八戒文' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>受五戒八戒文</center></div><div class='fo'><center>经文出处:来自无量光明网</center><br/><br>
			<p>　　<strong>受<a>五戒</a>八戒文</strong> (海)</p>
<p>　　八戒文第一稽首请证明品</p>
<p>　　<a>弟子</a>众等。稽首和南<a>虚空</a>法界无上种智。乘形纪身成正觉者。摩诃般若方广一乘。十地<a>圣人</a>三贤大士。虚空幽显主异诸神。色无色天梵王眷属。护世帝释辅翼诸官。冥道曹寮焰魔罗主。惟愿今日。以净天眼见于众人。虔恭志诚一心奉请</p>
<p>　　第二洗忏往业品</p>
<p>　　弟子众等合道场人。无始时来至于今日。积罪无量难测边涯。造愆累生罕究其际。于三宝所起不<a>信心</a>。对十方尊行非梵行。纵身杀害偷盗邪非。纵口妄言绮语恶骂。纵心贪欲嗔恚愚痴。从此广生无边恶业。循环三有没溺四流。五盖覆心十缠迷性。长居凡品<a>解脱</a>无期。梵曰忏摩此云悔过。从今已后断相续心。往昔罪愆总愿消灭</p>
<p>　　第三得戒三归品</p>
<p>　　弟子众等合道场人。归依佛两足尊。归依法离欲尊。归依僧众中尊。惟愿三宝慈悲证明哀怜摄受(三说)弟子众等合道场人。归依佛竟。归依法竟。归依僧竟。我受八戒近住律仪。愿尊忆持慈悲护念(三说)</p>
<p>　　第四问持说品</p>
<p>　　诸佛子等谛听。言八戒者。所谓一不杀。二不盗。三不染欲。四不妄语。五不饮酒食肉。六不香油涂身及鬘花庄饰。七不作倡伎乐故往观听。八不上高大床及过中食。始于今时至明清旦。一日一夜随佛<a>出家</a>。于其中闲不得犯。能持否</p>
<p>　　第五回向发愿品</p>
<p>　　弟子众等合道场人。<a>受戒</a>善缘尽将回向法界含生。愿妄执情袪愚痴障尽。无分别智明了现前。有相行门炽然修学。<a>华藏</a>世界遍历游从。如来藏心深契根本。未证者证未圆者圆。众生海中总愿成佛</p>
<p>　　五戒文</p>
<p>　　一切凡夫迷本觉性。随妄<a>流转</a>居三有中。遂六趣区分人天隔越。佛有五戒令人奉持。从方便门入实相理</p>
<p>　　第一发诚稽请章</p>
<p>　　弟子众等合道场人。仰启十方虚空法界成正觉者。转法轮者般<a>涅槃</a>者。是我等辈真善知识。医王大师摄受我故。无边法藏一味醍醐。半满圆音摩诃衍教。是我良药是我舟航。于<a>生死</a>河济度我故。三乘圣众八辈<a>比丘</a>。趣寂声闻漏悲<a>菩萨</a>。于我等辈生怜愍心。如看病人救护我故。惟愿三宝弘誓愿力不思议力。于真性内起<a>无缘</a>慈。于今日时受我等请</p>
<p>　　第二悔过先罪章</p>
<p>　　弟子众等合道场人。旷劫愚迷至于今日。于第一义不明了故。生诸障门烦恼所知迷事迷理。触境起业<a>随缘</a>造愆身起三支口犯四过。意三业行转转逾深。如沙如尘其数无量。不觉身箧盛四毒蛇。五旃陀罗六入空聚。受诈亲善众多恶缘。驱驰识心五趣循转。从此积集八万四千人间。过非无恶不造。始于今日省察身心。披陈佛前总愿消灭</p>
<p>　　第三转邪归敬章</p>
<p>　　弟子众等合道场人。归依佛无上尊。归依法离欲尊。归依僧众中尊自从今日以佛为师。更不归余邪魔外道。惟愿三宝慈悲证明哀怜摄受(三说)</p>
<p>　　弟子众等合道场人。归依佛竟。归依法竟。归依僧竟。是佛婆伽婆。多陀阿伽度阿罗诃三藐三<a>佛陀</a>。是我大师。我今归依愿佛摄受(三说)</p>
<p>　　第四说相合修章</p>
<p>　　佛子谛听。言优婆塞戒者。所谓一不杀。二不盗。三不邪行。四不妄语。五不饮酒食肉。始于今时尽未来际。于其中间不得犯。能持否</p>
<p>　　第五回向愿海章</p>
<p>　　弟子众等合道场人。向来受戒。回向菩提真如性海。四流三有一切众生。总愿发心修普贤行。不断佛种生如来家。还将大悲展转开示。获髻中宝得衣里珠。当坐道场总愿成佛</p>
		</div>
		
		
		</div></div><hr><script charset='utf-8' src='../../js/footer.js'></script></body></html>