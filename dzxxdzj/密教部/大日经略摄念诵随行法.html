<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，大日经略摄念诵随行法' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大日经略摄念诵随行法</center></div><div class='fo'><center>经文出处:来自无量光明网</center><br/><br>
			<p>　　<strong>大日经略摄念诵随行法</strong> (亦名五支略念诵要行法一卷)</p>
<p>　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺<a>三藏</a><a>沙门</a>不空奉诏译</p>
<p>　　稽首无碍智密教意生子</p>
<p>　　依彼苏多罗摄此随行法</p>
<p>　　<a>真言</a>行<a>菩萨</a>先住平等誓</p>
<p>　　语密身密俱后作相应行</p>
<p>　　三昧耶真言曰</p>
<p>　　曩莫三曼多勃驮难唵阿三谜底哩(二合)三谜(三)三摩曳娑嚩(二合引)诃(引)</p>
<p>　　契谓齐轮合并建于二空</p>
<p>　　五处顶肩心最后加咽位</p>
<p>　　次以不动圣辟障及除垢</p>
<p>　　而能净众事结护随相应</p>
<p>　　不动尊真言曰</p>
<p>　　曩莫三曼多嚩日啰(二合)[赤*皮](引一)战拏摩贺(引)嚧晒拏(二)娑颇(二合)吒野(三)吽怛罗(二合)吒(半音呼四)憾(引)[牟*含](五)</p>
<p>　　定空加地水风火竖于心</p>
<p>　　慧剑亦如是出鞘能成办</p>
<p>　　次说如来钩用请于本尊</p>
<p>　　一切众圣主依本誓而来</p>
<p>　　如来钩真言曰</p>
<p>　　曩莫三曼多勃驮南阿(引)萨嚩怛啰(二合)阿(引)钵啰(二合)底贺多怛他萨傥(引)矩奢(四)冒地拶哩耶(二合)波唎布啰(上声)迦(半音)娑嚩(二合引)诃(引)</p>
<p>　　止观内相叉坚合智风竖</p>
<p>　　才屈于初分余轮状若环</p>
<p>　　圣天悲愿力随请咸来降</p>
<p>　　奉现三昧耶明契如前说</p>
<p>　　既呈本誓已发喜而无谬</p>
<p>　　次当随力分供养表诚心</p>
<p>　　阏伽香食灯下至一花水</p>
<p>　　或但心运想<a>殊胜</a>最难量</p>
<p>　　当以普通印密语共加之</p>
<p>　　有表无表俱一时皆成就</p>
<p>　　普通真言曰</p>
<p>　　曩莫三曼多勃驮南(一)萨嚩他欠(平声)嗢娜孽(二合)谛萨颇(二合)啰系呬[牟*含]伽伽那剑(平声呼)娑嚩(二合引)诃</p>
<p>　　禅智互相叉齐轮顶上合</p>
<p>　　运心普周遍所念皆现前</p>
<p>　　既施供养已修常作持诵</p>
<p>　　先擐金刚铠结护事相应</p>
<p>　　金刚甲胄真言</p>
<p>　　曩莫三曼多嚩啰(二合)[赤*皮]嚩日啰(二合)迦嚩者吽</p>
<p>　　先作虚心合风轮纠持火</p>
<p>　　大空依火本遍触后居心</p>
<p>　　次结方隅界如前不动尊</p>
<p>　　左转成辟除右旋及上下</p>
<p>　　备触身支分结护悉坚牢</p>
<p>　　真言及本契如前已分别</p>
<p>　　既为严备讫当示根本契</p>
<p>　　还加五位处七转或再三</p>
<p>　　散印顶上开半跏正身意</p>
<p>　　或作相应坐随方如教说</p>
<p>　　正面住身前睹一圆明像</p>
<p>　　清净无瑕玷犹如满月轮</p>
<p>　　中有本尊形如色超<a>三界</a></p>
<p>　　妙縠严身服宝冠绀发垂</p>
<p>　　寂然三摩地辉焰过众电</p>
<p>　　犹如净镜内幽邃现真容</p>
<p>　　喜怒显颜色操持与愿等</p>
<p>　　正受相应身明了心无乱</p>
<p>　　无相净法体应愿济群生</p>
<p>　　专注而念持限数既终毕</p>
<p>　　懈极后方已复结普通印</p>
<p>　　虔诚启愿等殷重礼圣尊</p>
<p>　　左转无动力解前所结护</p>
<p>　　还呈本尊契顶上散开之</p>
<p>　　心送于圣天五轮投地礼</p>
<p>　　然起随众善后会复如初</p>
<p>　　一时与二三或四皆如此</p>
<p>　　余分旋绕塔浴像赞方广</p>
<p>　　涂饰<a>曼荼罗</a>布花赞佛德</p>
<p>　　或复无杂念专注于等引</p>
<p>　　以此净三业悉地速现前</p>
<p>　　圣力所加持行愿相应故</p>
<p>　　诸有乐修习随师而受学</p>
<p>　　持明传本教无越三昧耶</p>
<p>　　勤策无间断离盖及熏醉</p>
<p>　　顺行于学处悉地随力成</p>
<p>　　我依大日教略示瑜伽行</p>
<p>　　修证殊胜福普润诸有情</p>
<p>　　大日经略摄念诵随行法一卷</p>
		</div>
		
		
		</div></div><hr><script charset='utf-8' src='../../js/footer.js'></script></body></html>