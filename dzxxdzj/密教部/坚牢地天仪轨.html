<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，坚牢地天仪轨' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>坚牢地天仪轨</center></div><div class='fo'><center>经文出处:来自无量光明网</center><br/><br>
			<p style="text-align: center"><strong><img alt="第1286部 坚牢地天仪轨" src="./images/坚牢地天仪轨0.png" style="width: 484px; height: 300px" title="第1286部 坚牢地天仪轨" /></strong></p>
<p><strong>　　中<a>天竺</a>国大那兰陀寺善<a>无畏</a>奉诏译（亦名输娑迦罗<a>三藏</a>）</strong></p>
<p>　　尔时坚牢地天及大功德天。俱共从座而起白佛言<a>世尊</a>。若有<a>比丘</a><a>比丘尼</a>优婆塞优婆夷童男童女等常摄五根系念至心。我地天及功德天。<a>礼拜</a>恭敬供养及念诵我<a>真言</a>者。我恒常出地味资润彼人。令其身中增益<a>寿命</a>。是地精气充溢。<a>行者</a>身中得色力。得念得喜得精进。得大智慧得辩财。得三明六通。人天爱敬得无比无尽大福德。譬如轮王圣主福德。得在在处处行者所住之处。譬如忉利天园观。此生彼生及千生万生无极。得巨多广大福。得日日千万眷属掬养。亦无量无数有情艰难之类。活备资生库仓充溢七珍无限。象宝马宝及轮宝随心女宝。即不呼自来限死生。如是法行比丘。或以种种金银宝珠种种资生种种谷米具足供给。如是系念从初夜至中后夜。坐卧行立念法心无彼外缘。行者为营寺舍或造一屋或一树林或复衣食坐卧床铺。于病患汤药种种资生常供给之。彼得如是无乏少。已身得安稳无有忧愁。心常<a>欢喜</a>得好<a>福田</a>成就<a>法器</a>。如是施已。当来之世得大果报。深心乐法不生恶道不造恶法。我如是护彼人即得修慈悲心。如是种种胜妙善根增长不减。佛言善哉善哉。此是汝等精进之心。于大乘中速能增长福之力</p>
<p>　　尔时地神坚牢及功德天。相与白佛言。为欲利益安乐故说心真言。尔时佛告地神功德言。汝等善哉为利益一切众生欲说神咒。随汝恣意说。即说咒曰</p>
<p><strong>　　曩莫三曼多母驮南（一）唵（二）钵罗（二合）婆（三）啰怛儞（四）设哩三曼多（五）阿驮阿驮（六）阿豆阿豆（七）比里底毗比里底毗曳（八）莎诃</strong></p>
<p>　　若有人诵持此咒满足十万遍。为最初法诵咒供养地天者。富贵无极七珍无限。速成一切悉地</p>
<p>　　又次说根本身印</p>
<p>　　合掌以二头指及二小指叉在掌中。二中二无名直立头相拄。以二大指并立。押二头指侧大指来去。成办诸事业</p>
<p>　　复次说诸成就护摩之法。以稻谷华护摩。得五谷丰登成就</p>
<p>　　又法以阇底华护摩。蚕养千斤成就</p>
<p>　　又法以<a>粳米</a>护摩。得无尽福德及殖生生福田</p>
<p>　　又法一神居住之处。众人来集其所护摩。得巨多富</p>
<p>　　又法以<a>大麦</a><a>小麦</a>护摩。富贵</p>
<p>　　又法以兢娄草护摩。得无数六畜财</p>
<p>　　又法大药叉住古墓前。以阇底华护摩。得大富</p>
<p>　　又法以含华护摩。得人爱</p>
<p>　　又法福神所住欲呼得者。以青马尾各绝截一寸二十一支。每时护摩念。福神必来付我身</p>
<p>　　又法青马屎。以前地天明加持二十一遍。即坛上及倍人乞大【穴/土/黾】额上涂。即得如意富</p>
<p>　　又法以青马额发毛。福神祭二十一支。福神必悦授福</p>
<p>　　又法有福人家【穴/土/黾】额上土取。腊月八日持来我所安置。必得富。取土时用前天咒二十一遍。须达多优婆塞。坛毕理优婆塞福宝光明优婆夷。行此法</p>
<p>　　又法土气强盛为。四众致刑罚。又以前明加持得除差</p>
<p>　　又法长者家碓下土取护摩。必得富</p>
<p>　　又法长者墓口里土取护摩。又得富</p>
<p>　　可画坚牢地神像法</p>
<p>　　男天肉色。左手持钵盛华。右手掌向外。女天白肉色。右手抱当心。左亦抱当股</p>
		</div>
		
		
		</div></div><hr><script charset='utf-8' src='../../js/footer.js'></script></body></html>