<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 持心梵天所问经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 持心梵天所问经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三卷 持心梵天所问经</strong></p>
<p>
	　　西晋月氏<a>三藏</a>竺法护译</p>
<p>
	　　论寂品第八</p>
<p>
	　　尔时持心梵天。谓普行<a>菩萨</a>曰。族姓子。仁者以何行为行。答曰。其所<a>行者</a>一切有为悉无所有。而随众生所著行者。又问。一切众生所有为着行者。何谓为众生行。答曰。从诸如来之所行也。又问。计诸如来为何所行而以为行。答曰一切永空而以为行。又问。一切愚痴凡夫诸所行者。又诸如来之所行者亦如是乎。设如斯者何谓如来之境界耶。答曰。仁欲使空有别异乎。报曰不也。答曰。云何<a>世尊</a>不云诸法空乎。报曰如是。答曰。以是之故一切诸法无有差别。又此所行。而无有相。梵天当知。如来不处诸法为若干也。于是持心梵天问普首曰。所谓行者所行为何。答曰。行四梵行乃名为行。又问梵天。其四梵行而为行者不为游空。所在造行常修四梵。具足诸行乃为游空。假使梵天行在闲居。若处旷野而常具足于四梵行。此乃名曰行游于空。设令复处讲堂棚阁。紫金床座敷具重叠。而不遵修于四梵行。此则不曰游于空也。用不晓了行之所致。又问。以何等行为慧见行。答曰。假使行者空不见身也。又问。其不见我为睹慧乎。答曰。如是梵天。其不见我则睹慧矣。犹如梵天有聪明王。若圣达帝其臣吏者则有智慧。而为帝王之所敬重。如是如是。其不见我乃睹净慧。又问。谁不见我。答曰。无吾我法。斯等之畴则为具足所有身也。如是一类名曰见我。又问。如今所说吾观其谊。不见我者则为见佛。所以者何。吾我自然佛亦自然。溥首。如来所见何等。答曰。离吾我见。所以者何。其不见我则为见法。其见法者即为见佛。又问溥首。<a>无我</a>因缘若成就者则致平等。答曰。梵天假使成就诸有形事。宁可谓之致平等乎。又问。云何溥首。为何所获得致平等而成就耶。答曰。无所蠲除亦不造证。其奉此者获致平等。又问。其慧眼何所睹乎。答曰梵天。其慧眼者不有所见。其慧眼者不见有为及与无为。所以者何。想念有为其无想念则为慧眼。光曜达者则已<a>超度</a>所有眼迹。以是之故为无所见。又问溥首。因缘吾我成就平等。<a>比丘</a>由是不获果耶。答曰梵天。宁可使令无平等者得果证乎。不为等疗正使遵修不得果证。离于想念乃睹获矣。设处憍慢非平等疗。若有憍慢若不憍慢不得约时。又问溥首。以何等法而为约时而云约时。答曰。其法不生亦不今生亦无当生。是则诸法之约时也。吾说约时则谓此矣。又问溥首。如是生者为何约时。答曰。如是约时其不生者是谓为生。超度一切诸行所见。斯则名曰为平等也。又问。其平等者为何谓耶。答曰。平等吾我及与灭度而不为二。是则名曰为平等也。其平等者无所猗据。是谓平等。所演平均。是谓平等。无利与不利谊与不谊。是谓平等。蠲除一切所可思念。是谓平等。于时世尊赞溥首曰。善哉善哉。快说斯言实如所云。说是语时。七千比丘漏尽意解。二万二千天子远尘离垢得<a>法眼</a>净。一万比丘离于爱欲。二百<a>天人</a>发无上正真道意。五百菩萨得不起法忍</p>
<p>
	　　于是持心梵天白世尊曰。溥首童真为作佛事。溥首寻时答梵天曰。佛无兴出何所为法。若不作法有所处乎。又问溥首。世尊不为化无量人至灭度耶。仁者不为不可称计众生之类造利谊乎。答曰梵天。无有人类反欲令有乎。报曰不也。答曰。梵天卿反欲令人物之品成就人乎。报曰不也。答曰。梵天卿复欲令如来无碍。若无所有令兴发乎。报曰不也。答曰。何所人类。如来所济令得灭度。报曰溥首。其法不生。向者所说如兹计之。无有<a>生死</a>亦无灭度亦无所获。答曰。如是梵天。如来至真不得生死亦不灭度。又复梵天。世尊所化<a>解脱</a>声闻。计于彼等亦无生死。亦无灭度则为灭度。所谓梵天。为灭度者方俗言耳。假托名号。所谓生死亦习俗言。而无终始周旋者也。亦无灭度。报曰溥首。谁当肯信此言者乎。答曰。其于诸法无所著者也。又问溥首。其有所猗为何着乎。答曰梵天。其有所猗为着虚妄。假使梵天。彼诚谛者则无其慢于此亦不有所乐也。何况当复猗着空乎。是故见诚谛者则无所著。已无所著则无生死。已无生死不离生死。已不离生死。斯乃名曰为灭度矣。又问溥首。其灭度者为何志求于灭度乎。答曰梵天。其灭度者名转相因。为诸识行其慧之行。诸行澹泊不有所由则无所处。其无所处斯乃名曰为灭度矣。无处行者则曰永灭。斯为道约时也。无有生者。是乃名曰为<a>四谛</a>也。于是普行菩萨。问溥首曰。今所说者悉诚谛言也。答曰。族姓子。一切所言皆为诚谛。又问溥首。其所言者。虚妄响像亦诚谛乎。答曰。实为诚谛。所以者何。其所言者皆无处所而无所立。已得<a>自在</a>名曰诚谛。斯一切言悉为诚谛。其诸天人如来至真亦说言教。计斯诸言亦无若干亦无有异。所以者何。一切所说皆如来辞。一切如来亦无所行亦无进退。其有言辞若复演教。皆亦如是言教为教。以是之故一切所言。平等文字以等文字。则能一等于文字矣。已能等一切文字者。则得自在便能平等。一切言辞普行平等。又问溥首。如来至真岂不分别。贤圣言辞无贤圣辞。答曰。仁者欲令诸贤圣众为文字教乎。复又欲令无有文字贤圣教乎。报曰如是。溥首答曰。其贤圣文字。无贤圣文字。有想念乎。报曰不也。答曰。是故文字无有想念。假使弃舍一切想念。斯曰贤圣。无有言辞。其贤圣者不以文字有所说也。无有人想亦无法想。犹如伎乐及与大鼓节奏之鼓。因缘有声亦无想念。贤圣亦然。现有所说而有言辞亦无所著。又问溥首。如来言曰。设聚会者当兴二事。若讲论法若如贤圣而嘿寂然。于彼溥首。何谓论法。何谓圣寂。答曰。设不诤于佛。不反经法。不乱圣众。斯乃名曰为讲法矣。若思法者。其志佛者离于<a>色欲</a>。所谓法者无为无形。所谓圣众贤圣寂然也。复次族姓子。其四意止遵修精勤。分别解者斯为论法。心无所念于一切法。斯则名曰贤圣寂然。族姓子。其有精勤分别解说于四意断。斯谓论法。所论于法于平等者。不为平等亦不造取。则名圣寂。若有遵修讲四神足。斯为论法。设复无身无言<a>无心</a>。则名圣寂遵修解说。五根五力则为论法。又若无声不信于法。则无贤圣择取诸法。专精一意而自建立。等成本解脱。于诸法而悉信之。一切所说而悉决了行于智慧。是则名曰贤圣解脱。遵贤圣脱于七觉意。则谓论法等。察于色欲不举不下。得此行者则名圣寂。遵修精勤解八圣道。是则名曰为论法矣。已见种姓之所生处。譬如浮筏。不着于法。不着非法。则名圣寂。族姓子。知其有解了三十七品法之所归。斯则名曰为讲论法。假使于此以法证身则不离身。睹于法者则不离法。其有见者而无本见。若不见二则不睹二。如其所见现在智慧之所见者则不有见。其不见者乃名圣寂。又族姓子。其分别说不我同像。不他同像不法同像。斯则论法。设不得法离于一切文字之教音声言说。弃除憍慢兴发澹泊。其心寂然究竟于行。斯则名曰贤圣寂然。又族姓子。若他众生及余异人。各各睹见斯诸人根为分别说。假使定意若心乱者。斯诸贤圣为寂然也。有所建立而无愦乱</p>
<p>
	　　于是普行菩萨问溥首曰。如今仁者有所论说。吾观谊归一切声闻及与缘觉。无有法说无贤圣寂。所以者何。不能晓了众生根本不究平等。又复溥首。谁当说彼有平等意。谁为顺法住贤圣寂耶。当谓如来为平等也。诸佛世尊乃能晓了。众生根本而常专定。于时世尊告溥首曰。实如普行族姓子之所说也。诸佛世尊乃能了耳。于是贤者<a>须菩提</a>白世尊曰。我亲面从世尊启受。告诸比丘。若聚会坐当兴二事。一讲论经典。二遵贤圣寂。设声闻众不奉行者。何因如来为诸声闻说斯法言。当分别说讲论经典。若不尔者贤圣寂然。世尊告曰。于须菩提意云何。诸声闻众以无所问能有讲论。贤圣寂然而为行乎。答曰不也。天中之天。故须菩提当造斯观。一切声闻及与缘觉。无有法说贤圣寂然。于是溥首谓贤者须菩提。耆旧。岂知如来所见众生根本。于此所造八万四千行分别说者。宁讽诵乎。耆年于彼以何智慧而观解脱。答曰不及。报曰。卿便定意有三昧。名观众生心。住此定者便能观察见众生心。己心他心而不挂阂。答曰不及。溥首又曰。唯须菩提。如来有言八万四千行。因其所行而分别说。了于医药三昧正受而不动摇。普知一切众生之心。是故须菩提当造斯观。此非声闻缘觉地之所能及。唯须菩提。有淫行人缘以空事而得解脱。如来悉知。若不因空。或复有人而怀怒行睹见瑕疵。因其嗔恚而得解脱。不以慈心。如来悉知。或复有人而怀痴行。因以讲说而得解脱。不以<a>说法</a>。如来悉知。或复有人怀等分行不缘空行。亦不以观而得解脱。不以慈心。亦不嗔恨而得度世。不以劝赞不以说法而得解脱。又复如来。因随说法应其行根。缘厥形类而得解脱。如来悉知。是故须菩提当造斯观。如来<a>禅定</a>讲说尊法。名贤圣寂。于时须菩提谓溥首曰。缘觉以是不任讲法无贤圣寂。唯有菩萨具足斯法。乃能讲说及贤圣寂。答曰。如来明其所知靡不通达。世尊告须菩提。有三昧名入一切音。整其乱心。菩萨以此三昧正受定行。普具众德等备诸行。于是溥首菩萨问普行菩萨曰。族姓子。说八万四千行八万四千诸品藏者。是则名曰讲说经法。晓一切想至灭寂定。此乃名曰贤圣寂然。又族姓子。佛以一劫复过一劫。分别决此所说法义。斯乃名曰贤圣寂然。彼时世尊告普行曰。族姓子。乃去往昔过无数劫。不可计会无有限量不可思议。尔时有佛。名曰普光如来至真。兴出于世。劫曰名闻。世界名爱见。普光如来爱见世界。丰熟安隐米谷平贱。无患快乐天人繁炽。其佛世界以一切宝合成为地。以众香树而熏香。柔软细好譬如妙衣。等以众宝莲华庄严。爱见世界。有四百亿四域天下。一一四域三百三十六万里。一一城郭纵广四十万里。皆以珍宝自然庄严。一一大城有二十郡。而为部党及诸县邑。一一大城所有国主。典领无量百千居民。又彼人民敢目所睹。但见好憙可意所敬。一切众民悉得<a>念佛</a>三昧之定。以故彼佛世界名爱见。设诸菩萨诣异佛国土。则不以乐于他世界。若普光如来说三乘教。为诸声闻讲说经法。广复加意而解释谊。则兴二行宣畅说法圣澹泊行。东方世界有二菩萨。止在医王如来佛土。一名欲尽。二名持意。诣普光如来所稽首于地。右绕三匝叉手而住。彼佛世界。名清净普说三昧。以一事故界名清净。假使菩萨逮得斯定。则舍一切众想尘劳。便得<a>佛法</a>光明。以故世界名曰清净。过去诸法皆悉清净。当来诸法亦悉清净。现在诸法亦皆清净。此名二清净。所以名清净者。谓真清净。真清净者亦无所生亦无清净。其清净者本源清净。故名本清净。其本清净则一切法。何所法者而本清净空则本净。便皆远离一切诸法。悉为虚妄无想本净。又一切法则以蠲除诸所思想。邪念之事悉为消灭。其无愿者则为本净。一切诸法为不应行。为无所愿堪任究竟。以离自然能为本净。斯则名曰本净明显本净光耀。如生死净泥洹本净亦复如是。如泥洹净一切诸法本净亦然。斯则名曰为本净也。心之显明犹族姓子。<a>虚空</a>无处无所志愿。设姓能一疗治尘劳。心之本净无有处所无所志求。则能蠲去尘劳之欲。斯族姓子。心本清净心为显明。犹如虚空云雾烟尘不害虚空。亦无所坏亦无所照。虚空本净无能污者亦无尘劳。是究竟说永无所污故曰虚空。假使思惟顺如应者。凡夫愚戆言发尘劳。心之本净无能污处以无能污。是故名曰本末清净。设不染污故曰本净。是故解脱为解脱也。斯族姓子。清净世界而普等入。彼时世尊为诸菩萨。而分别说闻斯三昧。心则趣法光明之耀。于时尽意菩萨白普光如来。我身曾闻天中之天。又斯普入当何方便而<a>修行</a>乎。普光佛告尽意菩萨。诸贤至此为族姓子。当行二行。何谓为二。分别说法贤圣寂然澹泊之行。又族姓子。彼之菩萨因从世尊闻。稽首佛足右绕三匝即时而退。寻便至于别异游观。于化棚阁因而遵行。时有梵天名曰善光。与七万二千诸天梵俱。往诣菩萨稽首足下。适见此已即问菩萨。时族姓子辄有所说。普光如来而聚会耶。诸比丘坐亦说经言。当行二事。分别说法贤圣寂然而无所念。彼族姓子。何谓说法贤圣寂然</p>
<p>
	　　彼时菩萨谓善光梵天。梵天且听粗答所问。如来目观分别说耳度于无极。是族姓子乎。彼菩萨众以此二句。而为众会广说其义。时七万二千梵天。咸发无上正真道意。得不起法忍。善光菩萨得普明三昧。是族姓子。诸菩萨不可制止。无阂辩才兴发难问。谁讲说法。贤圣寂然而开演说。于七万六千岁。宣布二句而发遣之。不得一句之边崖。况复二句。于时如来住在虚空而发斯言。止族姓子。勿得言说兴于诤讼。闻其譬喻诸所言说。如呼声响所因得脱。便而顺从因响便入。其辩才者有所分别。无尽之行不可究竟。吾发意顷于一劫中若复过劫。若是问谊叹彼贤辩。不可究竟不得边崖。卿贤者等不能穷尽辩才之慧。又而复次寂静。佛言。寂然澹泊无有文字谊宜之事。又不以利养如供养利。是为谊宜又所救济心念识之。从如来闻有所解说。则时默然。故族姓子。菩萨一念之顷能叹讼说。百千劫数所演辩才。行此然后当造斯念。而有菩萨。名曰巍巍救护尽意。在于人间而说此语。普行梵天及二菩萨所入之地。省察往昔岂异人乎。勿造斯观。所以者何。尔时尽意菩萨者今溥首是。持意菩萨今普行是。善光梵天今持心梵天是也</p>
<p>
	　　力行品第九</p>
<p>
	　　于是普行菩萨。白佛大圣曰。至未曾有。天中之天。诸如来世尊<a>道德</a>高妙。乃能如是获大利义。因从精进而常勤力。其<a>懈怠</a>者虽百千佛奈之何耶。唯然世尊。其为道者当专精勤。溥首童真问普行曰。仁族姓子。岂能别知何所遵修。名于菩萨为精勤乎。答曰。假使菩萨遵修行者而有时节。无所思念不舍精勤。又问。何谓精勤而有时节亦无所念。答曰。假使行者不想诸法。则而时节为无所念。又问。何谓如时而无所念。答曰。设于诸法悉能奉行。睹见平等则为时节亦无所念。又问。岂可能令见等行乎。答曰不也。设见平等者。则便堕于六十二见。不为平等。持心梵天问溥首曰。其平等者不见诸法乃名平等。溥首答曰。何故梵天而不见乎。报曰。除于二事故不有见。无所见者乃为等见。又问。岂在梵宫为等见乎。报曰。何等为见。答曰。其所见者如色无本不造差别。如有所见也。痛痒行识而无有本等不差别。设使溥首。睹于五阴而无本者。则为示现于<a>世间</a>矣。为平等见也。又问。在于梵宫行何所行。答曰。尽于诸相则为是行。是为溥首世俗所行。又问。设使诸相灭世心相者。云何尽于心相行乎。答曰溥首。世间之相不为尽也。又问。何谓分别为诸相行。为世间行。答曰。其都尽者则无所尽。其有尽者而不可尽。又问梵天。如来至真岂不有云。其尽法者谓有为事。答曰。其尽法者未曾复尽。如来说曰。其尽法者谓有为事。又问梵天。何谓名曰为有为事。答曰。其尽法者名曰有为。又问梵天。有为之事为何所立。答曰。住于无为自然之处则为有为。又问。有为无为。斯诸法者有何差别。答曰。有为无为诸法之者。以方俗事言有差别。方俗说斯是为有为此为无为。其有为法及无为法。则无殊别法无有异。又问梵天。所言法者为何谓耶。答曰。所云法者无有差别。是谓为法。又问。何谓为言。答曰。有所嘱累有所讲说。是谓言说所以者何。一切言说平等相像。如来分别为平等也。有所说者不为差别。是故名曰为言说也。又复溥首。一切所言为无所言。斯则名曰无所逮得。为佛所言平等觉者。不有所获无所言行。又问。何谓平等觉佛所念行。答曰。不行于色不行诸相不行于法。又问。难获之相而有说法为念行乎。答曰不也。其有相者法则无本。无有真实而不差别。此为如来之所念行。其所行者为无所行。亦无有本亦无所说亦无所失。又问梵天。云何如来成平等觉。答曰溥首。如来晓了一切诸法悉为本净。自然无本逮平等觉。以故因号平等正觉</p>
<p>
	　　志大乘品第十</p>
<p>
	　　于是普行菩萨白世尊曰。何谓大圣名于菩萨志于大乘当何以观。世尊以颂答普行曰</p>
<p>
	　　若志求佛道未曾慕于色</p>
<p>
	　　如色道亦然斯为意慕道</p>
<p>
	　　色与道无异行者亦如兹</p>
<p>
	　　所愿无所坏则道第一慧</p>
<p>
	　　无坏义道义道者无利义</p>
<p>
	　　其修第一义乃为志求道</p>
<p>
	　　于阴求佛道众种及诸入</p>
<p>
	　　晓是为等觉与道无差别</p>
<p>
	　　如使不受法无上下中间</p>
<p>
	　　亦无所弃捐乃为志求道</p>
<p>
	　　若法若非法不想此二事</p>
<p>
	　　以不获两缘乃为志求道</p>
<p>
	　　有为则二事无为则无二</p>
<p>
	　　弃捐分别事乃为<a>修道</a>行</p>
<p>
	　　而超度凡夫住立于寂然</p>
<p>
	　　不得贤圣果世众祐无著</p>
<p>
	　　观于世间法处俗如莲华</p>
<p>
	　　遵修尊妙行乃为志求道</p>
<p>
	　　于世所在游于彼而造行</p>
<p>
	　　俗人所缚着明哲则解脱</p>
<p>
	　　不畏于生死菩萨志性强</p>
<p>
	　　无怯而坚固修行于佛道</p>
<p>
	　　设使晓了者分别于法性</p>
<p>
	　　于法与非法一切无所想</p>
<p>
	　　不释离诸法专修于佛道</p>
<p>
	　　未曾有堕落彼道无有想</p>
<p>
	　　诸法无有相譬之如虚空</p>
<p>
	　　无相不无相明者不念斯</p>
<p>
	　　于行勇方便善权度无极</p>
<p>
	　　则令他众生具足所志乐</p>
<p>
	　　常总持<a>正法</a>住立于平等</p>
<p>
	　　是则为正法在典无众念</p>
<p>
	　　诸佛虽兴出则为无所起</p>
<p>
	　　<a>常住</a>于正法斯能奉经典</p>
<p>
	　　一切法现在<a>如法</a>及非法</p>
<p>
	　　所说亦如斯则住于无本</p>
<p>
	　　遵修微妙道而不了魔事</p>
<p>
	　　于诸法亦然则不受道教</p>
<p>
	　　志愿于佛道而以建行慢</p>
<p>
	　　则无有慧教所说无所获</p>
<p>
	　　诸佛慧无量于法不着法</p>
<p>
	　　于彼无所猗斯道度<a>彼岸</a></p>
<p>
	　　布施志于道心乐于施舍</p>
<p>
	　　降伏一切有不着于佛道</p>
<p>
	　　法不可得胜亦不可奉受</p>
<p>
	　　诸法亦如是不得心形像</p>
<p>
	　　致究竟解脱晓了一切法</p>
<p>
	　　彼修愍哀句则为无诸见</p>
<p>
	　　彼等计吾我则无有二事</p>
<p>
	　　不处于贡高不慕诸所有</p>
<p>
	　　一切行布施劝助于佛道</p>
<p>
	　　布施及道德不处计有二</p>
<p>
	　　禁戒无所行常立于正道</p>
<p>
	　　亦无有想念言吾立禁戒</p>
<p>
	　　无为无所生圣达了禁戒</p>
<p>
	　　以故戒清净解结如虚空</p>
<p>
	　　身如镜中像言如呼声响</p>
<p>
	　　了心若如幻不以戒念慢</p>
<p>
	　　斯则遵师教彼乐于寂然</p>
<p>
	　　灭除一切恶澹泊度无极</p>
<p>
	　　所谓禁戒者则无有二事</p>
<p>
	　　悉分别法性此戒则无漏</p>
<p>
	　　忍辱度无极堪任一切患</p>
<p>
	　　众生亦复然平等立众想</p>
<p>
	　　不猗于虚空诸法无所住</p>
<p>
	　　彼无有骂詈则亦无所有</p>
<p>
	　　设节节解身心不怀怒恨</p>
<p>
	　　其心无所住亦不处内外</p>
<p>
	　　自观立四众如能忍怨仇</p>
<p>
	　　终不为恶行忍辱犹若地</p>
<p>
	　　现在还致此乃名曰忍辱</p>
<p>
	　　斯一切众生不能令嗔恚</p>
<p>
	　　劝助乐大乘势强无所畏</p>
<p>
	　　其心意所行未曾有所著</p>
<p>
	　　因从始原际生死不可知</p>
<p>
	　　则以一人故誓被大力铠</p>
<p>
	　　其法未曾生岂能有坏乎</p>
<p>
	　　颠倒之处力不了于本际</p>
<p>
	　　诸种立天眼法性无思议</p>
<p>
	　　晓了如是者不起无所尽</p>
<p>
	　　众生不了斯诸法与非法</p>
<p>
	　　常精勤此义颠倒于放逸</p>
<p>
	　　诸佛不得入究竟无所有</p>
<p>
	　　无行常被铠观精进差特</p>
<p>
	　　选择一切法如幻若野马</p>
<p>
	　　彼获无坚恶犹如观虚空</p>
<p>
	　　思想于虚伪猗着无所益</p>
<p>
	　　以故说平等得至于灭度</p>
<p>
	　　以此精进义遵修无所坏</p>
<p>
	　　行所行离行精进最为上</p>
<p>
	　　道行为寂然遵修于空义</p>
<p>
	　　勿信于虚伪厥意畏生死</p>
<p>
	　　勇猛乐闲居明无常如圹</p>
<p>
	　　慧者娱乐禅<a>神通</a>度无极</p>
<p>
	　　如聚闲居然所住志平等</p>
<p>
	　　威仪无想念在在意常定</p>
<p>
	　　本净等于法寂然无诸漏</p>
<p>
	　　信乐于解脱于度常等定</p>
<p>
	　　斯均等怀来恒立于平等</p>
<p>
	　　不诤乱平等是故曰平均</p>
<p>
	　　不为心见惑道心一切普</p>
<p>
	　　开化于众生是故曰平等</p>
<p>
	　　常念于诸佛如来则法身</p>
<p>
	　　于色无所著是故曰平等</p>
<p>
	　　意念行经典若法与非法</p>
<p>
	　　其心靡所念是故曰平等</p>
<p>
	　　心念于圣众谓众则无为</p>
<p>
	　　离于数无数明达于禅定</p>
<p>
	　　普见诸佛土十方诸众生</p>
<p>
	　　于眼无有色不想行有二</p>
<p>
	　　或闻一切佛所可说经法</p>
<p>
	　　不以耳音声退转为二想</p>
<p>
	　　一切众生心一心悉知之</p>
<p>
	　　无人亦无意则无有众想</p>
<p>
	　　识念亿万姟犹江河沙劫</p>
<p>
	　　亦无有前后所知为若兹</p>
<p>
	　　游达亿千国现神足无限</p>
<p>
	　　于时明哲者身口心不乱</p>
<p>
	　　能分别经典辩才而独步</p>
<p>
	　　讲说亿千劫法性无所失</p>
<p>
	　　智慧度无极方便了五阴</p>
<p>
	　　遵修无所戏为人说经法</p>
<p>
	　　晓了因缘便弃捐所分别</p>
<p>
	　　其以尘劳故则了诸清净</p>
<p>
	　　因缘得解脱信无有诸见</p>
<p>
	　　如是晓众事诸法无形像</p>
<p>
	　　自睹见佛身观空悉能忍</p>
<p>
	　　觌终始灭度一切无所有</p>
<p>
	　　了智慧本净于世罔所念</p>
<p>
	　　以离窈冥众乃为修道行</p>
<p>
	　　斯乘为大乘佛慧无思议</p>
<p>
	　　抚照于众生劝此无上乘</p>
<p>
	　　计一切诸道斯乘为最尊</p>
<p>
	　　如是于彼乘佥了一切学</p>
<p>
	　　假使一切人靡能限此乘</p>
<p>
	　　吾等大乘者听省济群生</p>
<p>
	　　其建志大乘犹譬如虚空</p>
<p>
	　　未曾有贪淫于众生无著</p>
<p>
	　　虚空无边限无色不可见</p>
<p>
	　　大乘亦如兹无限无有漏</p>
<p>
	　　假使一切人志学于此乘</p>
<p>
	　　受使亦如斯是乘为殊特</p>
<p>
	　　设于百千劫所遵行乘者</p>
<p>
	　　叹德不能尽大乘之功祚</p>
<p>
	　　则弃捐无碍睿达得自在</p>
<p>
	　　假使此尊经有人执斯颂</p>
<p>
	　　终不堕恶趣然后得自由</p>
<p>
	　　在天上人间敬斯经亦然</p>
<p>
	　　吾当授其决悉使得佛道</p>
<p>
	　　若闻此经者最后不恐惧</p>
<p>
	　　斯等有正法则立于雅典</p>
<p>
	　　便为转法轮住此经如是</p>
<p>
	　　一切思惟之退转于生死</p>
<p>
	　　则近等正觉持是经如是</p>
<p>
	　　其执持斯经则巨勇猛力</p>
<p>
	　　降伏众魔兵大进无极慧</p>
<p>
	　　犹如锭光佛授决得法忍</p>
<p>
	　　其敬此经者吾亦当授决</p>
<p>
	　　诸佛无由生救世护吼导</p>
<p>
	　　若讲斯经者则为造佛事</p>
<p>
	　　佛说此颂时。分别音声行之所趣。十千天子则发无上正真道意二千菩萨得不起法忍。千比丘漏尽意解。三万二千人远尘离垢得诸法眼生</p>
<p>
	　　行道品第十一</p>
<p>
	　　尔时溥首白世尊曰。今日吾省大圣所说分别厥义。其有志愿求佛道者。则为希慕于邪见矣。所以者何。唯然世尊。因获邪见逮佛道耳。欲有所得故发志愿。则为方便至于邪见。所以者何。天中之天。又见其道不住欲界。不住<a>色界</a>。不住无色界。道无所住以是之故不当志愿。譬如男子而取叚铁。烧着火中不欲愿火。不当手触。所以者何。烧人手故。火不自烧取者烧耳。其有志愿求佛道者。则为求火而自烧耳。唯然世尊。道无志求以度二事而无所趣。喻如男子志愿虚空吾欲游步行于空中。其人不能行于虚空。溥首又曰。无能成立于虚空者。其达道意如虚空者。道无所住则度于二。假使菩萨无有二想建立道意。设有菩萨兴为二想志求佛者。若念佛道念于终始。设念道者则念邪见。假使念道念灭度者。则非菩萨不为行道也。于是持心梵天问溥首曰。菩萨何行应道行乎。答曰梵天。若有菩萨行一切法。而于诸[簐-欠+几]悉无所行。是为菩萨钦崇道行超诸行性。斯谓梵天为菩萨者遵尚道行。又问溥首。何谓菩萨超诸行界奉修道行。答曰。离一切着及诸想行。亦复释置眼耳鼻口身意。如是行者则超行界。又问。设使超度为何谓也。答曰。平等于乘则为超度。等一切法乃为道耳。持心又问。道云何住行者方便。答曰。如彼道矣。又问。其道云何。答曰梵天。又其道者无去来今。是故菩萨净于三场住于佛道。设如过去若如当来复如现在。意罔所趣则无行念。如是住者则无所住普住一切。若此住者则得达至于诸通慧。又问。何名为诸通慧。答曰。悉达一切不以为智。是故名曰为诸通慧。又问。何谓为慧。答曰。所以谓慧无差别故。无异念故。又如众生所有亦如悉无差特。又问。何谓众生。答曰。其名本净众生澹泊。以是之故其名本净。众生如是等无差别。假使有念道有差别。众生不同则不顺道。设道如此众生亦然。以是之故无有差别。则不得归为差别也。又吾我等道亦平等道。以平等吾我亦等。犹斯之故故无殊别。所以者何。众生无我亦无有身。以故无差如身无异。一切诸法亦复如是。持心又问。如来所说至诚无虚。所以分别斯诸法矣。答曰。如来未曾分别说法。所以者何。如来不得于诸法也。况当分别。又问。如来岂不现法教乎。是则有为是则无为。斯为世事斯度世行。答曰。所趣云何。孰为于此分别身行为言教乎。报曰不也。溥首又问。所谓身者则便起身而灭尽乎。答曰不也。报曰。如是梵天。所可言曰法言教者。斯则为兴虚空言教。其无言教亦复如是。有诸法者所可言教。法无所起亦无所灭。无所言教为法言教。设使无法亦无言教。斯则无言。所以者何。如诸法教。其无言教亦复如是。是故名曰无所言教。如来所住则无所住。无所住者故曰无本</p>
<p>
	　　叹品第十二</p>
<p>
	　　于是四天王天。帝释梵忍积天。来在众会。则以天华供养散佛。致敬以讫而说斯言。若族姓子族姓女。假使得闻溥首童真。所说经法<a>欢喜</a>信者。则便降魔及外异学。所以者何。则离一切诸见之想。设令闻说此深妙法。不恐不怖亦不怀懅。则为诸佛之所建立。法流布处则为如来。游其土地闻此法者。则当察彼为转法轮。若于郡国丘聚县邑洲域大邦游步经行。睹此经典所流布者。终不为魔之所得便。亦不迷惑亦无所猗。于往古世悉造行已。若人耳闻斯经名者。以比丘句不求灭度。不用魔事当受斯经。唯然世尊斯经典者。若逮法明。吾等悉信不敢违失。如来溥首梵天之教。设若睹见彼法师者。吾等当观如见世尊。当从其人听受法典随侍法师。此族姓子。常为诸天之所拥护。假使有人得是经典书读诵持。无央数千诸天子。俱共行听受会中所说</p>
<p>
	　　咏德品第十三</p>
<p>
	　　尔时世尊。赞大众会及释梵曰。善哉善哉。如尔所云。假使三千<a>大千世界</a>。满中七宝持用布施。若一得闻此经法者。斯之功德出彼福上。佛言。置是三千大千世界满中珍宝。正使江河沙等。满中七宝持用兴福。不如再闻是经法者。其功德本出于彼上。族姓子族姓女。设能得闻此经典者。若为利养若为荣色。若为财业若为眷属。为法之主生于天上。若在人间求望丰饶。若为邪术异学之法。若求音声博闻多识。又志自在为坚固慧慕得善友。若求神通三达之智。欲获一切善法功德。若以觉意安立众生令无苦患。若求无为。族姓子族姓女。当闻是经受持讽诵广为人说。吾未曾见有受是经至心奉行而无获者。今佛殷勤嘱累尔等。若有从人得闻是经。从师和上而听受者。佛不睹见一切世间及俗供养。有能奉敬报其恩者。所以者何。度世之法不以俗养而可毕了。其度世法俗间之供不可相比。则于世间而无所著。世俗之法不可净毕非劳冀法。非以世俗希侥供法而可毕了。一切<a>报应</a>而有反复。斯经典者无有异事。反复之报如所云法。度于驰骋而无所行。斯则为行。其有成就则为恭敬于法师矣。则为净毕一切报恩。若入郡国县邑。有所服习分卫之具多所福度。此等之类奉如来教。遵修如命则得超度。踰于众冥则竖幢幡。斯等勇猛而能战斗多所降伏。则为师子离诸恐怖。则为龙象自抑制心。则为神仙所言至诚。超越一切诸邪异学。以为良医疗一切痛。为不畏难说深妙法。斯等布施舍一切尘则奉净戒。寂然澹泊度于无极。以离吾我及所有身。为大精进至于无为。于无数劫患厌终始。乐于禅定具足一心。为大智慧而能分别一切章句。晓了示现诸慧之谊则为大德。无数百千福不可计。相自庄严慧不可极。便为覆盖日月之光为大势力。于十种力总持力要。斯等俦伦则为大云。阐法雷音注大法雨。则能灭除一切尘劳。先获第一无为灭度。则护生死慰除恐惧。则为锭明照耀众冥畏。忌魔网则为救济令得自归。则为一切众生之度则处佛树逮得法眼。而以得睹诸法无本。晓了空法建立大哀。住无极慈则得亲近。一切众生背卑劣乘向于。大乘。烧诸颠倒坏未平等。越度名字而举德号。则立道场降伏众魔。于诸魔界而得自在。则转法轮召诸贤者。佛设一劫复过一劫。咨嗟叹此正士之事。不能究竟得其边际。功祚巍巍嘉庆如是。唯有如来辩才具足。能歌叹此奉持法者◎</p>
<p>
	　　◎等行品第十四</p>
<p>
	　　尔时于彼众会之中。有一天子。名现不退转。白世尊曰。何谓奉法遵经典者。世尊告曰。天子欲知奉法遵经典者。能崇顺诸法。是则名曰奉遵。于法若能崇顺一切法者。此则名曰奉修于法。所以者何。其不崇顺于诸法者。则不造法亦无不造。有所作者为无所作。斯则名曰奉修于法。若不遵修诸善德本亦无不善。斯则名曰奉修于法。亦不有漏亦无不漏。亦无有罪亦无不罪。亦非世俗亦非度世。亦非有形亦不无形。亦非生死亦非灭度。亦无所行亦无不行。斯则名曰奉修于法。若能奉行一切诸法。斯则名曰奉修于法。无有法想而奉行法。斯则名曰奉修于法。其自说言。吾遵行法不为奉行。其奉法者而悉蠲除一切诸法。则为奉法。其于所行而无所行奉行于法。斯则名曰奉修于法。于时现不退转天子白世尊曰。假使大圣而于此中不行至诚。斯等之类不为遵奉不应顺法。所以者何。奉至诚者无有终没不住生路。何所奉行。住平等路乃为行耳。唯然大圣。奉行平等者则无邪法。所以者何。一切诸法皆悉平等而无殊特。于是持心梵天问现不退转天子。尔为奉行于此行乎。答曰梵天。吾当奉行。假使世尊说三行者。便当奉行于二事矣。有所行者。若所行已则无所行。又复梵天。吾已奉行离诸二行犹若诸法。奉行诸法亦复如是。遵法亦如所修亦如斯。则名曰奉修法矣。又问天子。未曾得见此佛土乎。答曰。吾未曾见于斯佛土。又问。岂为不想斯佛土乎。无应不应。于所见者而无所见。答曰梵天。今者吾身亦不有想。亦无不想无应不应。吾以曾见亦未曾见。又问天子。天子所见为云何乎。答曰。吾未曾见诸贤圣士。一切凡夫愚戆之类。度诸恶趣亦复不度。如是梵天。其平等者则得度矣。名曰<a>正见</a>。睹未曾见。亦无有名。亦无所趣。眼不别识。耳鼻口身意。意不别识。亦复如是。其有所见如无本者。其如眼者吾我亦然。其无本者则无所见。斯平等见</p>
		

	
	

		</div></div><hr><script charset='utf-8' src='../../js/footer.js'></script></body></html>