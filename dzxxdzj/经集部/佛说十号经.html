<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说十号经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说十号经</center></div><div class='fo'><center>经文出处:来自无量光明网</center><br/><br>
			<p>　　<strong>佛说十号经</strong></p>
<p>　　西天译经<a>三藏</a>朝散大夫试鸿胪少卿明教大师臣天息灾奉诏译</p>
<p>　　如来应供正等觉明行足善逝<a>世间</a>解无上士调御丈夫<a>天人</a>师佛<a>世尊</a>。阿难白言。云何如来。佛告苾刍。我昔因地为<a>菩萨</a>时历修众行。为求无上正等正觉。今得菩提<a>涅槃</a>一切真实。以八圣道<a>正见</a>所证。名为如来。如过去正等正觉。调伏息心得至涅槃故。名如来</p>
<p>　　云何应供。佛言。昔在因位所行善法威仪戒品。十善根力修令增长。如是修习<a>圆满</a>至究竟位。证涅槃时断尽一切烦恼。令身口意清净无染。永害烦恼。如断多罗树头永不生芽。复次贪嗔痴等烦恼尽故。一切诸趣永不结生。超过四难生老病死苦果之法。惑苦二种而永不生。立应供号</p>
<p>　　复次令彼世间所有衣服卧具饮食汤药幢幡宝盖香花灯菓。及天上人间最上之物。供养于佛。获得最上富贵吉祥之福。是名应供之号</p>
<p>　　云何正等觉。佛言。如来具一切智。于一切处无不了知。以四念处。四正断。四神足。五根。五力。七觉支。八圣道。十二缘生。<a>四谛</a>法等如是之法。平等开觉一切众生。令起智断惑证须陀洹果。斯陀含果。阿那含果。阿<a>罗汉</a>。具三明六通。复于大乘作意思求历修诸地。断尽结习成无上觉。此名正等正觉</p>
<p>　　云何明行足。佛言。明谓天眼明<a>宿命</a>明漏尽明。行足者。为如来身口意业。善修满足正真清净。如有大衣钵等<a>自在</a>观照而无爱着。于自愿力一切之行。修令满足。号明行足</p>
<p>　　云何善逝。佛言。即妙往之义。如贪嗔痴等引诸有情往彼恶趣。非名善逝。如来正智能断诸惑。妙出世间能往佛果。故名善逝</p>
<p>　　云何世间解无上士。佛言。世间者。谓欲界<a>色界</a>无色界。<a>地狱</a>饿鬼傍生等类。各具色蕴受蕴想蕴行蕴识蕴。眼根耳根鼻根舌根身根意根。及彼六识所缘境等一切诸法。名曰世间。正觉正知名世间解。又彼世间所有二足四足多足无足。欲色诸天。有想无想。非有想非无想。若凡若圣。一切有情之中。唯佛第一最上无等。名无上士</p>
<p>　　云何调御丈夫。佛言。佛是大丈夫。而能调御<a>善恶</a>二类。恶者起不善三业。而作诸恶堕地狱饿鬼傍生而得恶报。善者于身口意而修众善。得人天福果。此之善恶皆由心作。佛以第一义善涅槃之法。显示调御令离垢染获得最上寂灭涅槃。是故得名调御丈夫</p>
<p>　　云何天人师。佛言。非与阿难一苾刍为师。所有苾刍苾刍尼。乌波塞乌波夷。及天上人间。<a>沙门</a><a>婆罗门</a>。魔王外道。释梵龙天悉皆归命依教奉行俱作佛子。故名天人师</p>
<p>　　云何名佛。智慧具足三觉圆明。是故名佛</p>
<p>　　佛告阿难。我昔经行之次。有婆罗门而来问我。何故汝之父母为汝立名呼为佛邪。佛即答言。世所知者我能了知。世所观者我亦能观。所得灭者我亦得灭。我具一切智一切了知。我从无数劫。种种<a>修行</a>远尘离垢。今得无上菩提。故立佛号</p>
<p>　　云何世尊。佛言。我于因地自审观察所有善法。戒法心法智慧法。复观贪等不善之法。能招诸有生灭等苦。以无漏智破彼烦恼得无上觉。是故天人凡圣。世出世间咸皆尊重。故曰世尊</p>
		</div>
		
		
		</div></div><hr><script charset='utf-8' src='../../js/footer.js'></script></body></html>