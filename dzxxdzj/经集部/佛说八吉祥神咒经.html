<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说八吉祥神咒经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说八吉祥神咒经</center></div><div class='fo'><center>经文出处:来自无量光明网</center><br/><br>
			<p>　　<strong>佛说八吉祥神咒经</strong></p>
<p>　　吴月氏优婆塞支谦译</p>
<p>　　闻如是。一时佛在罗阅只耆阇崛山中。与千二百五十<a>比丘</a>俱。<a>菩萨</a>千人皆<a>弥勒</a>等。佛告贤者<a>舍利弗</a>及诸比丘。皆一心听。佛告贤者<a>舍利</a>弗。东方去是一恒沙。有佛名安隐嘱累满具足王如来至真无所著最正觉。今现在<a>说法</a>。其世界名曰满所愿聚。去是二恒沙。有佛名绀琉璃具足王如来无所著最正觉。今现在说法。其世界名曰慈哀光明。去是三恒沙。有佛名劝助众善具足王如来无所著最正觉。今现在说法。其世界名曰<a>欢喜</a>快乐。去是四恒沙。有佛名曰无忧德具足王如来无所著最正觉。今现在说法。其世界名曰一切乐入。去是五恒沙。有佛名药师具足王如来无所著最正觉。今现在说法。其世界名曰满一切珍宝法。去是六恒沙。有佛名曰莲华具足王如来无所著最正觉。今现在说法。其世界名曰满香名闻。去是七恒沙。有佛名算择合会具足王如来无所著最正觉。今现在说法。其世界名曰一切解说音声远闻。去是八恒沙。有佛名解散一切缚具足王如来无所著最正觉。今现在说法。其世界名曰一切<a>解脱</a></p>
<p>　　佛告贤者舍利弗。此诸佛如来无所著过四道不受最正觉。其国土清净无五浊。无爱欲无意垢。若有善男子善女人。闻此八佛及国土名。受持奉行讽诵。广为他人解说其义者终不愚痴。口之所言无有失误。相好具足无所缺减。无央数年不为乏少。是人终不堕太山<a>地狱</a>饿鬼畜生中也。是人终不望取<a>罗汉</a>辟支佛道而般泥洹。必当逮得无上平等之道。常遇陀邻尼。常行菩萨道得功德无量。第一四天王常拥护之。不为县官所拘录。不为盗贼所中伤。不为天龙鬼神所触娆。阅叉鬼神蛊道鬼神若人若非人。皆不能害杀得其便也。除其<a>宿命</a>不请。若有疾病水火乌鸣恶梦诸魔所娆。恐怖衣毛竖时。常当读是八吉祥神咒经咒之。即得除愈。是时佛说偈言</p>
<p>　　若有持是经八佛国土名</p>
<p>　　不堕三恶处疾得无上道</p>
<p>　　<a>自觉</a>发道意见佛即开解</p>
<p>　　中外常欢喜供养心恭敬</p>
<p>　　亿劫阿僧祇行恶悉消除</p>
<p>　　持是八吉祥速得明解教</p>
<p>　　供事是经者千叶华中生</p>
<p>　　珍宝为其出色像好无上</p>
<p>　　人闻是尊经尊敬信乐者</p>
<p>　　奉持讽诵读清净无放逸</p>
<p>　　女人信是经敬慎无谀谄</p>
<p>　　弃女为男子聪明常黠慧</p>
<p>　　奉持八佛名出入贼不害</p>
<p>　　刀兵水火毒诸邪不能干</p>
<p>　　爱乐奉是经诸魔不得便</p>
<p>　　鬼神诸官属无能娆乱者</p>
<p>　　飞行到诸刹所在大丰乐</p>
<p>　　心意正无邪见佛大欢喜</p>
<p>　　所生常遇佛等心奉事之</p>
<p>　　一切众恶除疾得泥洹道</p>
<p>　　精进无<a>懈怠</a>去离诸缘着</p>
<p>　　为人朴直儒奉持八佛名</p>
<p>　　勇猛降众魔其力如金刚</p>
<p>　　端正相好具一切莫能当</p>
<p>　　布施无悭贪巨亿万家生</p>
<p>　　盗贼及怨家自然皆消除</p>
<p>　　疾病县官事乌鸣诸恶梦</p>
<p>　　持是八佛名咒之即除愈</p>
<p>　　奉持是经者弥勒菩萨等</p>
<p>　　第一四天王常共拥护之</p>
<p>　　所愿皆可得踊跃大欢喜</p>
<p>　　一心信乐者福德亦如是</p>
<p>　　尔时诸菩萨颰陀和菩萨。罗怜那竭菩萨桥日兜菩萨。那罗达菩萨。须深弥菩萨。摩诃须和萨和菩萨。因只达菩萨。和轮调菩萨。是八人求道已来无央数劫。于今未取佛。愿言使十方天下人民皆得佛道。若有急疾。皆当呼我八人名字。即得解脱。<a>寿命</a>欲终时。我八人便当飞往迎逆之。诸菩萨弥勒等第一四天王。皆白佛言。吾当拥护持八吉祥神咒经者。与我并力令诸疾病皆得除愈。佛说经已。舍利弗弥勒菩萨。及诸比丘天龙鬼神阿须伦王。皆大欢喜乐闻佛说八吉祥神咒经</p>
		</div>
		
		
		</div></div><hr><script charset='utf-8' src='../../js/footer.js'></script></body></html>