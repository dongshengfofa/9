<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说黑氏梵志经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说黑氏梵志经</center></div><div class='fo'><center>经文出处:来自无量光明网</center><br/><br>
			<p>　　<strong>佛说黑氏梵志经</strong></p>
<p>　　吴月支国<a>居士</a>支谦译</p>
<p>　　闻如是。一时佛游尼连江水边。在彼一月造十八变化。于迦叶兄弟三人及千<a>弟子</a>。转游行罗阅只城。止顿一年。教授国民。为其讲法。初成佛道竟二年已。乃到舍卫兴隆道化。开度<a>天人</a><a>世间</a>人民。时香山有梵志名曰迦罗。得备四禅。具足五通。彻视洞听。身能飞行。自察心念知人来生。讲说经义。感动释梵及四天王诸鬼神龙并阎罗王。悉往听之。言语雅妙声和犹梵。日日咨受不以为懈。音彻于远。普来归听。时阎罗王坐闻经法泪下如雨。举目观视益用悲叹。于时梵志问阎罗王。何为悲泣泪下如雨。阎罗答曰。事<a>当归</a>实不可虚言。仁今说经便辞利口。义理甚妙。犹如莲华。若明月珠。而命欲尽余有七日。恐忽然过就于后世。是以悲泣不能自胜。又仁命过堕<a>地狱</a>中在我部界。今自相归一心受法。及当取卿拷掠五毒。熟思惟此。遂用增怀。不可为喻。梵志愕然心中沉吟。报阎罗王曰。吾获四禅成五<a>神通</a>。独步四域超升梵天。不以为碍。既无罪衅。何因当堕地狱阎界。阎王曰。仁临寿终时。当值恶对起嗔恚恨。意欲有所害。失本行义故趣阎界。梵志闻之忽然悒懅。不知何计。设何方便得济斯难。愁戚惘惘心怀汤火。坐起不安为长叹息。释梵四王诸神问曰。何为不安长太息乎。梵志答曰。吾命欲尽余有七日。且有恶对来乱吾善心。缘是之故恐归恶趣。是以反侧不能自胜。时彼香山有诸善神。数诣佛所咨受经典。谓于梵志。佛兴于世仁不知乎。梵志答曰。身沈俗人安能知之。其神复谓。佛为一切<a>三界</a>之救。度诸未度脱未脱安未安。皆济危厄令至永寂无为之道。何不诣佛。可脱忧患。长得恬怕。<a>道德</a>合同。梵志闻之欣然踊跃。如冥睹明。两手各取梧桐合欢好色华树。飞到佛所。未到之顷。佛告摩夷。<a>世尊</a>大慈修无极哀。未曾忘舍应当度者。佛时颂曰</p>
<p>　　潮水径顺崖未曾越故际</p>
<p>　　傥有水神乱起犯于故流</p>
<p>　　佛观于本无察应当度者</p>
<p>　　普使得免济终无越失耶</p>
<p>　　于是梵志飞到佛所。住<a>虚空</a>中正向归佛。佛告梵志。谓黑氏曰。放舍放舍。梵志应诺。如世尊教。即舍右手梧桐之树种佛右面。复谓梵志。放舍放舍。梵志即舍左手所执合欢之树。种佛左面。佛复重告放舍放舍。梵志白曰。适有两树。舍佛左右。空手而立。当复何舍。佛告梵志。佛不谓卿舍手中物。佛曰所舍。令舍其前。亦当舍后。复舍中间。使无处所。乃度<a>生死</a>众患之难。佛于是颂曰</p>
<p>　　仁当舍其本亦当舍其末</p>
<p>　　中间无处所乃度生死原</p>
<p>　　内无有六入外衰不得前</p>
<p>　　放置于六情乃成无为疾</p>
<p>　　黑氏梵志。闻佛所说。心自念言。不见吾我则了心<a>无心</a>者本无应病与药。鄙心开解。如盲得目聋者得听。真为普见审一切智。今已值佛。德不可訾。寻即来下。稽首佛足。退住一面。佛应心本而分别说显示道场。演三脱门。于时辄住不退转地。无一忧患。叹佛功德。而诸颂曰</p>
<p>　　光明踰日月智慧犹大海</p>
<p>　　大慈无极哀十方悉欣戴</p>
<p>　　众生流三界无数亿万载</p>
<p>　　应病授法药宣畅大辩才</p>
<p>　　虽现入生死周旋无往来</p>
<p>　　劝化令精进罪福无能代</p>
<p>　　努力勤精进勿为欲所灾</p>
<p>　　降衰四魔除道成无挂碍</p>
<p>　　梵志白佛。我迷已来。其日久矣。愿见垂愍。得为<a>沙门</a>。佛即听之。头发自堕。<a>袈裟</a>着身。威仪齐整。成为寂志。往诣阎王。而谓之曰。卿本谓我余命七日。当堕地狱。今为沙门。神通已具。诸漏已尽。度于四渎。众病永除。犹大围屋。一时增寿。七七日。诸苦已消。超外异术。<a>自在</a>住世。更无数劫。阎王答曰。仁赖余福得遇佛。时应病授法。灭淫怒痴。神通悉备。内外无疑。设不尔者。如鼠遭狸。如稻得灾。为罪所牵。如鱼钩饵。堕地狱中。无有出期。今已永脱。相代<a>欢喜</a>。说是语时。无央数人。皆发道意。佛说如是。<a>比丘</a><a>菩萨</a>。黑氏寂志。天龙鬼神。阿须伦世间人。莫不悦豫。作礼而去佛说黑氏梵志经</p>
		</div>
		
		
		</div></div><hr><script charset='utf-8' src='../../js/footer.js'></script></body></html>