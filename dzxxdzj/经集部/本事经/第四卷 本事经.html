<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 本事经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 本事经</center></div><div class='fo'><center>经文出处:来自无量光明网</center><br/><br>
			<p>
	　　<strong>第四卷 本事经</strong></p>
<p>
	　　大唐<a>三藏</a>法师玄奘奉诏译</p>
<p>
	　　二法品第二之二</p>
<p>
	　　吾从<a>世尊</a>。闻如是语。苾刍当知。若有苾刍。减省睡眠。具念正知。心常安住。悦豫清净。于诸善法。善观时宜。而正修习。如是苾刍。减省睡眠。具念正知。心常安住。悦豫清净。于诸善法。善观时宜。而正修习。于二果中。随证一果。谓于现法。或证有余依<a>涅槃</a>界。或不还果。尔时世尊。重摄此义。而说颂曰</p>
<p>
	　　<a>觉悟</a>能闻法<a>修行</a>得胜果</p>
<p>
	　　耽着于睡眠都无有所得</p>
<p>
	　　减省睡眠者具<a>正念</a>正知</p>
<p>
	　　善安住其心常悦豫清净</p>
<p>
	　　于诸善法中知时宜修习</p>
<p>
	　　能究竟超越生老病死苦</p>
<p>
	　　是故应勤修减省睡眠法</p>
<p>
	　　常委观寂静得二果无疑</p>
<p>
	　　或断下分结证得不还果</p>
<p>
	　　或断上分结度生老病死</p>
<p>
	　　吾从世尊。闻如是语。苾刍当知。若有苾刍。于空闲处。常乐宴坐。勤修内心奢摩他定。不离静虑。成就明净毗钵舍那。守护自心。令无散乱。于诸善法。修集无厌。如是苾刍。于二果中。我说定能随证一果。谓于现法。或证有余依涅槃界。或不还果。尔时世尊。重摄此义。而说颂曰</p>
<p>
	　　乐空闲宴坐具正念正知</p>
<p>
	　　善安住其心离虚妄分别</p>
<p>
	　　善防护自心速断无明闇</p>
<p>
	　　及诸欲烦恼无忧悔归真</p>
<p>
	　　常寂定其心具正念静虑</p>
<p>
	　　无所执<a>解脱</a>永尽诸有贪</p>
<p>
	　　常乐不放逸见放逸生怖</p>
<p>
	　　诸见能永断速证般涅槃</p>
<p>
	　　吾从世尊。闻如是语。苾刍当知。若有苾刍。无惭无愧。彼人决定。不能通达。不能遍知。不证等觉。不证涅槃。不能证得无上安乐。若有苾刍。有惭有愧。彼人决定。能得通达。能得遍知。能证等觉。能证涅槃。能证究竟无上安乐。尔时世尊。重摄此义。而说颂曰</p>
<p>
	　　无惭无愧者<a>懈怠</a>不精进</p>
<p>
	　　多惛沉睡眠去结尽为远</p>
<p>
	　　有惭有愧者常无有放逸</p>
<p>
	　　乐静虑深定去涅槃不遥</p>
<p>
	　　彼能断众结及生老病死</p>
<p>
	　　速证三菩提得无上安乐</p>
<p>
	　　吾从世尊。闻如是语。苾刍当知。诸<a>出家</a>者。略有二种。所应作事。若能正作。得所未得。触所未触。证所未证。能超愁叹。能灭忧苦。能触如理。能得<a>甘露</a>。能证涅槃。云何为二。一者静虑。二者听说。云何静虑。谓诸苾刍。远离诸欲恶不善法。有寻有伺。离生喜乐。具足安住。最初静虑。寻伺静息。内净一趣。无寻无伺。定生喜乐。具足安住。第二静虑。离喜住舍正念正知。身受快乐。众圣所说。有舍有念。安住快乐。具足安住。第三静虑。断苦断乐。先灭忧喜。不苦不乐。舍念清净具足安住。第四静虑。云何听说。谓诸苾刍。于佛所说。初中后善文义巧妙。纯满清白梵行之法。所谓契经应颂记别伽他自说本事本生及与方广。未曾有法。于如是法。受诵听习令其通利。宣畅解释。是名听说。如是名为诸出家者。略有二种。所应作事。若能正作。得所未得。触所未触。证所未证。能超愁叹。能灭忧苦。能触如理。能得甘露。能证涅槃。尔时世尊。重摄此义。而说颂曰</p>
<p>
	　　出家有二种正所应作事</p>
<p>
	　　谓静虑听说速证于涅槃</p>
<p>
	　　静虑慧为因慧必由静虑</p>
<p>
	　　有静虑有慧速证于涅槃</p>
<p>
	　　百千痖羊僧无慧修静虑</p>
<p>
	　　设经百千岁无一得涅槃</p>
<p>
	　　勤修智慧人乐听法<a>说法</a></p>
<p>
	　　敛念须臾顷能速证涅槃</p>
<p>
	　　吾从世尊。闻如是语。苾刍当知。寻求有二。更无第三。云何为二。谓圣寻求。非圣寻求。云何名为非圣寻求。谓有一类。已有老法。寻求老法。已有病法。寻求病法。已有死法。寻求死法。已有愁法。寻求愁法。已有染法。寻求染法。云何老法。所谓妻子奴婢仆使。象马牛羊鸡猪田宅。金银财谷是名老法。如是老法。是诸有情<a>生死</a>苦本。愚夫异生。于此守护。染爱耽着。由此不能解脱生死故名老法。云何病法。所谓妻子奴婢仆使。广说乃至。由此不能解脱生死故名病法。云何死法。所谓妻子奴婢仆使广说乃至。由此不能解脱生死故名死法。云何愁法。所谓妻子奴婢仆使广说乃至。由此不能解脱生死故名愁法。云何染法。所谓妻子奴婢仆使。象马牛羊。鸡猪田宅。金银财谷。是名染法。如是染法。是诸有情。生死苦本。愚夫异生。于此守护。染爱耽着。由此不能解脱生死故名染法。若有于此。爱乐寻求。当知是名非圣寻求。如是寻求如来终不称扬赞叹。唯劝导之令知舍离。何缘如是非圣寻求。如来终不称扬赞叹。唯劝导之。令知舍离。由此寻求。非贤圣法。非能出离非趣涅槃。非厌非离。非灭非静。非得通慧。非成等觉。非证涅槃。由此寻求。能引一切生老病死愁叹忧苦诸热恼法。是故如是非圣寻求。如来终不称扬赞叹。唯劝导之。令知舍离。云何名为是圣寻求。谓有一类。已有老法。能自了知我有老法。能如实知老法过患。寻求毕竟。无老无上安乐涅槃。已有病法。能自了知。我有病法。能如实知病法过患。寻求毕竟。无病无上安乐涅槃。已有死法。能自了知。我有死法。能如实知死法过患。寻求毕竟。无死无上安乐涅槃。已有愁法。能自了知。我有愁法。能如实知愁法过患。寻求毕竟。无愁无上安乐涅槃。已有染法。能自了知。我有染法。能如实知染法过患。寻求毕竟。无染无上安乐涅槃。如是名为是圣寻求。如是寻求。一切如来。称扬赞叹。何缘如是是圣寻求。一切如来称扬赞叹。由此寻求。是贤圣法。能永出离。能趣涅槃。能厌能离。能灭能静。能得通慧。能成等觉。能证涅槃。由此寻求。能超一切生老病死愁叹忧苦生死热恼。是故如是。是圣寻求。一切如来。称扬赞叹。如是名为寻求。有二更无第三。是故汝等。应如是学。我当云何。远离如是非圣寻求修行。如是是圣寻求。汝等苾刍。应如是学。尔时世尊。重摄此义。而说颂曰</p>
<p>
	　　一切有情类有二种寻求</p>
<p>
	　　更无有第三谓圣与非圣</p>
<p>
	　　不知老病死愁染法过患</p>
<p>
	　　希求深爱着名非圣寻求</p>
<p>
	　　此增长众苦出离未为期</p>
<p>
	　　从生复至生或高或下趣</p>
<p>
	　　善知老病死愁染法过患</p>
<p>
	　　希求彼寂灭名真圣寻求</p>
<p>
	　　此损减众苦速证于涅槃</p>
<p>
	　　永安乐清凉常无漏无怖</p>
<p>
	　　彼非圣寻求诸佛所呵毁</p>
<p>
	　　是生死根本智者当远离</p>
<p>
	　　此真圣寻求诸佛所称赞</p>
<p>
	　　是趣涅槃道有智者应修</p>
<p>
	　　重摄前经嗢拖南曰</p>
<p>
	　　为通达律仪厌知不净界</p>
<p>
	　　经觉悟宴坐愧所作寻求</p>
<p>
	　　吾从世尊。闻如是语。苾刍当知。略有二种白净善法。能护<a>世间</a>。云何为二。谓惭与愧。若无此二白净善法。世间有情皆成秽杂。犹如牛羊鸡猪狗等。不识父母兄弟姊妹。不识轨范亲教导师似导师等。由有此二白净善法。世间有情离诸秽杂。非如牛羊鸡猪狗等。了知父母兄弟姊妹。了知轨范亲教导师似导师等。是故汝等。应如是学。我当云何成就如是二种最胜。第一惭愧白净善法。汝等苾刍。应如是学。尔时世尊。重摄此义。而说颂曰</p>
<p>
	　　二白净善法能护诸世间</p>
<p>
	　　令不失人天谓惭及与愧</p>
<p>
	　　若无此二法都不识尊卑</p>
<p>
	　　秽杂似牛羊鸡猪狗等类</p>
<p>
	　　由有此二法能了别尊卑</p>
<p>
	　　非如牛羊等行诸杂秽事</p>
<p>
	　　诸有智慧人成就二白法</p>
<p>
	　　常守人天趣终不堕三涂</p>
<p>
	　　吾从世尊。闻如是语。苾刍当知。我为如来应正等觉。未成佛时。居<a>菩萨</a>位。多分安住。二种寻思。云何为二。一者如来。居菩萨位。多分安住不害寻思欣喜悦乐。如是安住不害寻思欣喜悦乐。是名第一多分寻思。由住如是修习行迹。于诸有情都无捐害。由此寻思。证得无量<a>圆满</a>梵住。二者如来。居菩萨位。多分安住。永断寻思欣喜悦乐。如是安住永断寻思欣喜悦乐。是名第二多分寻思。由住如是修习行迹。于不善法。能正永断。由此寻思。证得善根圆满胜道。我于尔时。安住如是二种寻思。精进勇猛。乃至自身。一切血肉。悉皆枯竭。唯余身肉骨筋皮缠裹。亦不放逸。乃至未知未见未得未解未证。所应知见得解证法。于其中间住不放逸。精进勇猛。曾无懈废。由不放逸。精进勇猛。无懈废故。速证无上正等菩提。速证无上清凉涅槃。速证无上一切智见。是故汝等应如是学。我当云何安住不害欣喜悦乐多分寻思。安住永断欣喜悦乐多分寻思。汝等苾刍。应如是学。尔时世尊。重摄此义。而说颂曰</p>
<p>
	　　佛为菩萨时多安住二法</p>
<p>
	　　谓不害永断欣喜悦乐思</p>
<p>
	　　不害诸有情修慈悲喜舍</p>
<p>
	　　证无量梵住圆满不为难</p>
<p>
	　　永断不善法一切烦恼缠</p>
<p>
	　　证得诸善根圆满<a>殊胜</a>道</p>
<p>
	　　常精进勇猛无放逸而住</p>
<p>
	　　证无上菩提清凉涅槃等</p>
<p>
	　　吾从世尊。闻如是语。苾刍当知。诸<a>婆罗门</a>。长者<a>居士</a>。刹帝利等。多有所作。谓施汝等。<a>如法</a>衣服饮食卧具病缘医药房舍资具。汝等苾刍。多有所作。谓能为彼宣说<a>正法</a>。初中后善。文义巧妙。纯满清白梵行之法。由此俱能解脱生法老病死法。愁叹忧苦热恼之法。汝等与彼力轮法轮。展转相依。于如来所。勤修梵行。速至无上般涅槃城。尔时世尊。重摄此义。而说颂曰</p>
<p>
	　　出家与居家展转互相依</p>
<p>
	　　由力法二轮速至涅槃乐</p>
<p>
	　　出家依在俗得如法资具</p>
<p>
	　　在俗依出家获微妙正法</p>
<p>
	　　二众互相依受人天快乐</p>
<p>
	　　度生老病死至清凉涅槃</p>
<p>
	　　吾从世尊。闻如是语。苾刍当知。依住尸罗。能修二法。云何为二。谓奢摩他毗钵舍那。谓修<a>行者</a>。依住尸罗修奢摩他。既修如是奢摩他已。修心令满。为何事故。修习其心。修习心者。为断贪故。诸修行者。依住尸罗。精勤修习毗钵舍那。既修如是毗钵舍那已。修慧令满。为何事故。修习其慧。修习慧者。为断痴故。贪染污心。令不解脱。痴染污慧。令不明照。若永离贪。心善解脱。若永离痴。慧善解脱。若于如是二种解脱。已能正知见得触证。我说彼为心善解脱。慧善解脱。独一修习最上丈夫。诸圣<a>弟子</a>。正证如是心解脱者。若他骂詈诃责轻弄毁辱等时。不由此缘发生种种不忍不信害恨等心。所以者何。以能照见他骂詈等。于彼有罪。于已无损。诸圣弟子。正证如是心解脱者。若他赞美恭敬<a>礼拜</a>供养等时。不由此缘发生种种<a>欢喜</a>踊跃悦豫等心。所以者何。以能照见他赞美等。于彼有福。于己无益。若能如是。名于世法得心平等。无戚无欣。安隐<a>自在</a>。是故汝等。应如是学。我当云何依住尸罗修奢摩他毗钵舍那。汝等苾刍。应如是学。尔时世尊。重摄此义。而说颂曰</p>
<p>
	　　依住净尸罗修无罪止观</p>
<p>
	　　密护根及意证甘露涅槃</p>
<p>
	　　修止令心调心调离贪欲</p>
<p>
	　　离欲证解脱证解脱心平</p>
<p>
	　　修观令慧明慧明灭痴闇</p>
<p>
	　　灭闇证解脱证解心平等</p>
<p>
	　　故汝等苾刍精进勿放逸</p>
<p>
	　　常依住尸罗修无罪止观</p>
<p>
	　　吾从世尊。闻如是语。苾刍当知。修学胜利。于如来所。修行梵行。慧为上首。解脱坚固。念最尊胜。若有成就。修学胜利。于如来所。修行梵行。慧为上首。解脱坚固。念最尊胜。彼终不为味着色贪缠扰其心。亦复不为味着声香味触法贪缠扰其心。心不为贪所缠扰故。无随味着色相貌识。无随味着声香味触<a>法相</a>貌识。于二果中。随证一果。谓于现法。证有余依般涅槃界。或不还果。尔时世尊。重摄此义。而说颂曰</p>
<p>
	　　修学胜利人依佛修梵行</p>
<p>
	　　慧为其上首及懈脱坚牢</p>
<p>
	　　念最居尊胜二果随证一</p>
<p>
	　　谓现法涅槃及永不还果</p>
<p>
	　　由慧为上首贪不扰其心</p>
<p>
	　　无随色等缘相貌所生识</p>
<p>
	　　学胜利圆满生胜定上慧</p>
<p>
	　　尽生老死边证有余依界</p>
<p>
	　　故汝等苾刍应勤修戒定</p>
<p>
	　　生微妙胜慧尽生老病死</p>
<p>
	　　住我法律中能无放逸者</p>
<p>
	　　定坏魔军力永尽众苦边</p>
<p>
	　　吾从世尊。闻如是语。苾刍当知。一切世间。恶不善法。皆以无明。为其前导。而得生长。以无惭愧。为其后助。而不损减。所以者何。诸趣有生生老病死愁叹忧苦热恼等法。一切皆用无明为根。而得生长。既生长已。依之复能生起一切恶不善法。恶法既生由无惭愧。都无悔变。无悔变故。而不损减。一切世间。善清净法。皆以慧明。为其前导。而得生长。以惭与愧。为其后助。而不损减。所以者何。明处其前。惭愧为后。能永断灭。诸趣有生生老病死。能超一切。愁叹忧苦热恼等法。能触如理。能得甘露。能证涅槃。是故汝等。应如是学。我当云何。永断无明。发起慧明。永断一切。诸趣有生生老病死。永超一切。愁叹忧苦热恼等法。触于如理。得于甘露。证于涅槃。汝等苾刍。应如是学。尔时世尊。重摄此义。而说颂曰</p>
<p>
	　　此世及后生生老病死等</p>
<p>
	　　贪爱等烦恼皆无明为根</p>
<p>
	　　无明为大愚令久处生死</p>
<p>
	　　此世与他世高下趣往还</p>
<p>
	　　最初有无明最后无惭愧</p>
<p>
	　　生长诸恶法堕众恶趣中</p>
<p>
	　　故应勤精进离贪爱愚痴</p>
<p>
	　　发起智慧明断生死苦本</p>
<p>
	　　吾从世尊。闻如是语。苾刍当知。一切如来应正等觉。怜愍世间出兴于世。为欲永断除舍二法。转于贤圣无上法轮。一切世间。所有<a>沙门</a>。或婆罗门天魔梵等。曾未有能如法转者。云何二法。一者无明。二者有爱。一切如来应正等觉。怜愍世间出兴于世。皆为永断。除舍此二。转于贤圣无上法轮。广说乃至曾未有能如法转者。若能永断除舍一切所有无明及诸有爱。令其永尽。无有遗余。便能永断一切烦恼诸杂染法。是则名为出诸坑堑。越诸垣墙。破诸关键摧伊师迦。是真贤圣。是正法幢。是大沙门。是婆罗门。是真聪慧。是真沐浴。是真智者。是真调顺至调顺地。名世<a>福田</a>。尔时世尊。重摄此义。而说颂曰</p>
<p>
	　　无上正等觉商主世间尊</p>
<p>
	　　大雄大丈夫拔众毒箭者</p>
<p>
	　　哀愍诸世间为断除二法</p>
<p>
	　　谓无明有爱转无上法轮</p>
<p>
	　　是苦是苦因是众苦永灭</p>
<p>
	　　是八支圣道趣灭苦涅槃</p>
<p>
	　　智者闻斯法信解等坚牢</p>
<p>
	　　达诸法正真断无明有爱</p>
<p>
	　　无明有爱除诸杂染皆灭</p>
<p>
	　　至善调顺地名世良福田</p>
<p>
	　　吾从世尊。闻如是语。苾刍当知。有二苦事。最为难忍。一剃须发。二常乞求。所以者何。世间怨嫌。兴咒诅者。作是愿言。愿彼贫穷。剃除须发。服故弊衣。手持瓦器。从家至家。行乞自活。诸有净信善男子等。受持此法。而出家者。非为王贼债主怖畏之所逼切。非恐不活。而舍居家。但为<a>超度</a>生老病死愁叹忧苦热恼等法。但为灭除纯大苦蕴。我诸弟子。求如是事。正信出家。为利自他。受持此法。或有如是。而出家已。未经几时。则便宽慢。放逸懈怠。下劣精进。亡失正念。无有正知。心乱不定。纵任诸根。多欲贪着。心怀嗔忿。愚钝无知。耽染诸欲。虚妄思惟。毁诸禁戒。实非沙门。自称沙门。实非梵行。自称梵行。内朽顺流。如秽蜗螺贝音狗行。覆藏己恶。诈现自善。或就种种恶不善法。譬如有人。从闇入闇。从坑堕坑。从怨至怨。我说如是痴出家人。亦复如是。又如有木。两头火燃。中涂粪秽。若在聚落及与空闲。皆无复用。我说如是痴出家人。亦复如是。失在家法。复非沙门世出世间。皆无胜分。尔时世尊。重摄此义。而说颂曰</p>
<p>
	　　出家而<a>破戒</a>二俱无所成</p>
<p>
	　　谓失在家仪及坏沙门法</p>
<p>
	　　宁吞热铁丸洋铜而灌口</p>
<p>
	　　不受人信施而毁犯尸罗</p>
<p>
	　　诸毁犯尸罗无悔无惭愧</p>
<p>
	　　多受人信施定当<a>生地</a>狱</p>
<p>
	　　诸有智慧人应坚持净戒</p>
<p>
	　　勿受人信施而毁犯尸罗</p>
<p>
	　　吾从世尊。闻如是语。苾刍当知。世有二种补特伽罗。摄受增益。恶趣<a>地狱</a>。恶不善法。云何二种补特伽罗。一者一类补特伽罗。毁犯净戒。实非沙门。自称沙门。实非梵行。自称梵行。内朽顺流。如秽蜗螺贝音狗行。覆藏己恶。诈现自善。如朽隧级。无所复用。唯增恶趣。二者一类补特伽罗于具净戒。无所毁犯。精进修行。清白梵行。有德苾刍。以诸无根。非梵行法。诽谤毁辱。令失威光。如是二种补特伽罗。摄受增益。恶趣地狱。恶不善法。尔时世尊重摄此义。而说颂曰</p>
<p>
	　　二补特伽罗生长恶趣业</p>
<p>
	　　谓毁犯净戒及诽谤贤良</p>
<p>
	　　如是二种人俱名为下贱</p>
<p>
	　　现在人所鄙受苦在当来</p>
<p>
	　　是故诸苾刍常应不放逸</p>
<p>
	　　受持清净戒勿毁谤他人</p>
<p>
	　　吾从世尊。闻如是语。苾刍当知。世有二种补特伽罗。恩深难报。云何为二。所谓父母。假使有人。一肩荷父。一肩担母。尽其寿量。曾无暂舍。供给衣食。病缘医药。种种所须。犹未能报父母深恩。所以者何。父母于子。恩极深重。所谓产生。慈心乳哺。洗拭将养。令其长大。供给种种资身众具。教示世间所有仪式。心常欲令离苦得乐。曾无暂舍。如影随形。父母于子。既有如是。所说深恩。当云何报。若彼父母。于<a>佛法</a>僧。无清净信。其子方便。示现劝导赞励庆慰。令生净信。若彼父母。无清净戒。其子方便示现劝导。赞励庆慰。令其受持清净禁戒。若彼父母。无有多闻。其子方便。示现劝导赞励庆慰。令其听闻诸佛正法。若彼父母。为性悭贪。不乐布施。其子方便。示现劝导赞励庆慰。令行布施。若彼父母。为性闇钝。无有胜慧。其子方便。示现劝导赞励庆慰。令修胜慧。其子如是。乃名真实报父母恩。尔时世尊。重摄此义。而说颂曰</p>
<p>
	　　二补特伽罗恩深重难报</p>
<p>
	　　所谓父及母能生长世间</p>
<p>
	　　假使以两肩尽寿荷父母</p>
<p>
	　　常供养恭敬犹未为报恩</p>
<p>
	　　父母于世间能生育教导</p>
<p>
	　　慈心求利乐如彼影随形</p>
<p>
	　　若父母先无信戒闻舍慧</p>
<p>
	　　子令其修习名真实报恩</p>
<p>
	　　恭敬给所须唯现世安乐</p>
<p>
	　　令修信戒等究竟证涅槃</p>
<p>
	　　吾从世尊。闻如是语。苾刍当知。世有二种无欺诳法。云何为二。谓业与智。若诸有情。已集诸业。其异熟果。若未现前。终不尽灭。若诸有情。已生诸智。一切烦恼。若未永除。终不舍离。如是名为世有二种无欺诳法。尔时世尊。重摄此义。而说颂曰</p>
<p>
	　　二无欺诳法诸佛共所谈</p>
<p>
	　　谓已集已生诸业及诸智</p>
<p>
	　　异熟果未生诸业终不灭</p>
<p>
	　　烦恼若未尽智终不舍离</p>
<p>
	　　业是生死因智为灭惑本</p>
<p>
	　　是故应修智永尽众苦边</p>
<p>
	　　吾从世尊。闻如是语。苾刍当知。世有二种补特伽罗。应深尊重礼拜供养。以敬爱心。亲近而住。云何为二。所谓父母。若诸有情。于其父母。深心尊重。礼拜供养。以敬爱心。亲近而住。生无量福。诸有智人。咸共称叹。声誉普闻。处众<a>无畏</a>。后不焦恼无悔。命终身坏死后升诸善趣。生于天中。何缘有情。应于父母。深心尊重。礼拜供养。以敬爱心。亲近而住。父母于子。有深重恩。所谓产生。慈心乳哺。洗拭将养。令其长大。供给种种资身众具。教示世间所有仪式。心常欲令离苦得乐。曾无暂舍。如影随形。是故父母。应深敬重。礼拜供养。以敬爱心。亲近而住。若诸有情。敬爱父母。亲近而住。父母于其深心慈愍。除无益事。授有益事。制止众恶。劝修众善。为其娉娶。贞良妻室。有时赐与珍宝财谷。世间<a>天人</a>。咸共称叹。恭敬供养。亲近加护。令无衰恼。是故有情。于其父母。应深尊重礼拜供养。以敬爱心。亲近而住。尔时世尊。重摄此义。而说颂曰</p>
<p>
	　　诸有乐福人应尊重父母</p>
<p>
	　　礼拜修供养敬爱亲近居</p>
<p>
	　　世间聪慧人恭敬于父母</p>
<p>
	　　恒时修供养常生欢喜心</p>
<p>
	　　父母于世间恩深重难报</p>
<p>
	　　除无益制恶授利劝修善</p>
<p>
	　　与妻室资财慈心常覆护</p>
<p>
	　　是故修供养无量福聚生</p>
<p>
	　　现得胜名闻咸供养恭敬</p>
<p>
	　　死生天善趣受妙乐无穷</p>
<p>
	　　欲得生天人受五欲妙乐</p>
<p>
	　　犹如天帝释当供养父母</p>
<p>
	　　重摄前经嗢拖南曰</p>
<p>
	　　善寻轮戒学无明慧断除</p>
<p>
	　　苦毁谤报恩无欺诳父母</p>
		

	
	

		</div></div><hr><script charset='utf-8' src='../../js/footer.js'></script></body></html>