<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 本事经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 本事经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 本事经 </strong></p>
<p>
	　　大唐<a>三藏</a>法师玄奘奉诏译</p>
<p>
	　　一法品第一之二</p>
<p>
	　　吾从<a>世尊</a>。闻如是语。苾刍当知。若有于贪未如实知。未正遍知。未能永断。彼于自心。未离贪故。不能通达。不能遍知。不能等觉。不能<a>涅槃</a>。不能证得无上安乐。若有于贪已如实知。已正遍知。已能永断。彼于自心。已离贪故。即能通达。即能遍知。即能等觉。即能涅槃。即能证得无上安乐。是故于贪应如实知。应正遍知。应求永断。于<a>佛法</a>中。当修梵行。尔时世尊。重摄上义。而说偈言</p>
<p>
	　　若于贪未知彼去涅槃远</p>
<p>
	　　于贪已知者去涅槃不遥</p>
<p>
	　　我观诸有情由贪之所染</p>
<p>
	　　还来堕恶趣受<a>生死</a>轮回</p>
<p>
	　　若能正了知永断此贪者</p>
<p>
	　　得上<a>沙门</a>果毕竟不受生</p>
<p>
	　　吾从世尊。闻如是语。苾刍当知。若有于嗔未如实知。未正遍知。未能永断。彼于自心。未离嗔故。不能通达。不能遍知。不能等觉。不能涅槃。不能证得无上安乐。若有于嗔已如实知。已正遍知。已能永断。彼于自心。已离嗔故。即能通达。即能遍知。即能等觉。即能涅槃。即能证得无上安乐。是故于嗔应如实知。应正遍知。应求永断。于佛法中。当修梵行。尔时世尊。重摄上义。而说颂曰</p>
<p>
	　　若于嗔未知彼去涅槃远</p>
<p>
	　　于嗔已知者去涅槃不遥</p>
<p>
	　　我观诸有情由嗔之所染</p>
<p>
	　　还来堕恶趣受生死轮回</p>
<p>
	　　若能正了知永断此嗔者</p>
<p>
	　　得上沙门果毕竟不受生</p>
<p>
	　　吾从世尊。闻如是语。苾刍当知。若有于痴未如实知。未正遍知。未能永断。彼于自心。未离痴故。不能通达。不能遍知。不能等觉。不能涅槃。不能证得无上安乐。若有于痴已如实知。已正遍知。已能永断。彼于自心。已离痴故。即能通达。即能遍知。即能等觉。即能涅槃。即能证得无上安乐。是故于痴。应如实知。应正遍知。应求永断。于佛法中。当修梵行。尔时世尊。重摄上义。而说颂曰</p>
<p>
	　　若于痴未知彼去涅槃远</p>
<p>
	　　于痴已知者去涅槃不遥</p>
<p>
	　　我观诸有情由痴之所染</p>
<p>
	　　还来堕恶趣受生死轮回</p>
<p>
	　　若能正了知永断此痴者</p>
<p>
	　　得上沙门果毕竟不受生</p>
<p>
	　　吾从世尊。闻如是语。苾刍当知。若有于覆未如实知。未正遍知。未能永断。彼于自心。未离覆故。不能通达。不能遍知。不能等觉。不能涅槃。不能证得无上安乐。若有于覆已如实知。已正遍知。已能永断。彼于自心。已离覆故。即能通达。即能遍知。即能等觉。即能涅槃。即能证得无上安乐。是故于覆。应如实知。应正遍知。应求永断。于佛法中。当修梵行。尔时世尊。重摄上义。而说颂曰</p>
<p>
	　　若于覆未知彼去涅槃远</p>
<p>
	　　于覆已知者去涅槃不遥</p>
<p>
	　　我观诸有情由覆之所染</p>
<p>
	　　还来堕恶趣受生死轮回</p>
<p>
	　　若能正了知永断此覆者</p>
<p>
	　　得上沙门果毕竟不受生</p>
<p>
	　　吾从世尊。闻如是语。苾刍当知。若有于恼未如实知。未正遍知。未能永断。彼于自心。未离恼故。不能通达。不能遍知。不能等觉。不能涅槃。不能证得无上安乐。若有于恼已如实知。已正遍知。已能永断。彼于自心。已离恼故。即能通达。即能遍知。即能等觉。即能涅槃。即能证得无上安乐。是故于恼。应如实知。应正遍知。应求永断。于佛法中。当修梵行。尔时世尊。重摄上义。而说颂曰</p>
<p>
	　　若于恼未知彼去涅槃远</p>
<p>
	　　于恼已知者去涅槃不遥</p>
<p>
	　　我观诸有情由恼之所染</p>
<p>
	　　还来堕恶趣受生死轮回</p>
<p>
	　　若能正了知永断此恼者</p>
<p>
	　　得上沙门果毕竟不受生</p>
<p>
	　　吾从世尊。闻如是语。苾刍当知。若有于忿未如实知。未正遍知。未能永断。彼于自心。未离忿故。不能通达。不能遍知。不能等觉。不能涅槃。不能证得无上安乐。若有于忿。已如实知。已正遍知。已能永断。彼于自心。已离忿故。即能通达。即能遍知。即能等觉。即能涅槃。即能证得无上安乐。是故于忿。应如实知。应正遍知。应求永断。于佛法中。当修梵行。尔时世尊。重摄上义。而说颂曰</p>
<p>
	　　若于忿未知彼去涅槃远</p>
<p>
	　　于忿已知者去涅槃不遥</p>
<p>
	　　我观诸有情由忿之所染</p>
<p>
	　　还来堕恶趣受生死轮回</p>
<p>
	　　若能正了知永断此忿者</p>
<p>
	　　得上沙门果毕竟不受生</p>
<p>
	　　吾从世尊。闻如是语。苾刍当知。若有于恨未如实知。未正遍知。未能永断。彼于自心。未离恨故。不能通达。不能遍知。不能等觉。不能涅槃。不能证得无上安乐。若有于恨。已如实知。已正遍知。已能永断。彼于自心。已离恨故。即能通达。即能遍知。即能等觉。即能涅槃。即能证得无上安乐。是故于恨。应如实知。应正遍知。应求永断。于佛法中。当修梵行。尔时世尊。重摄上义。而说颂曰</p>
<p>
	　　若于恨未知彼去涅槃远</p>
<p>
	　　于恨已知者去涅槃不遥</p>
<p>
	　　我观诸有情由恨之所染</p>
<p>
	　　还来堕恶趣受生死轮回</p>
<p>
	　　若能正了知永断此恨者</p>
<p>
	　　得上沙门果毕竟不受生</p>
<p>
	　　吾从世尊。闻如是语。苾刍当知。若有于嫉未如实知。未正遍知。未能永断。彼于自心。未离嫉故。不能通达。不能遍知。不能等觉。不能涅槃。不能证得无上安乐。若有于嫉已如实知。已正遍知。已能永断。彼于自心。已离嫉故。即能通达。即能遍知。即能等觉。即能涅槃。即能证得无上安乐。是故于嫉。应如实知。应正遍知。应求永断。于佛法中。当修梵行。尔时世尊。重摄上义。而说颂曰</p>
<p>
	　　若于嫉未知彼去涅槃远</p>
<p>
	　　于嫉已知者去涅槃不遥</p>
<p>
	　　我观诸有情由嫉之所染</p>
<p>
	　　还来堕恶趣受生死轮回</p>
<p>
	　　若能正了知永断此嫉者</p>
<p>
	　　得上沙门果毕竟不受生</p>
<p>
	　　吾从世尊。闻如是语。苾刍当知。若有于悭未如实知。未正遍知。未能永断。彼于自心。未离悭故。不能通达。不能遍知。不能等觉。不能涅槃。不能证得。无上安乐。若有于悭已如实知。已正遍知。已能永断。彼于自心。已离悭故。即能通达。即能遍知。即能等觉。即能涅槃。即能证得无上安乐。是故于悭。应如实知。应正遍知应求永断。于佛法中。当修梵行。尔时世尊。重摄上义。而说颂曰</p>
<p>
	　　若于悭未知彼去涅槃远</p>
<p>
	　　于悭已知者去涅槃不遥</p>
<p>
	　　我观诸有情由悭之所染</p>
<p>
	　　还来堕恶趣受生死轮回</p>
<p>
	　　若能正了知永断此悭者</p>
<p>
	　　得上沙门果毕竟不受生</p>
<p>
	　　吾从世尊。闻如是语。苾刍当知。若有于耽未如实知。未正遍知。未能永断。彼于自心。未离耽故。不能通达。不能遍知。不能等觉。不能涅槃。不能证得无上安乐。若有于耽已如实知。已正遍知。已能永断。彼于自心。已离耽故。即能通达。即能遍知。即能等觉。即能涅槃。即能证得无上安乐。是故于耽。应如实知。应正遍知。应求永断。于佛法中。当修梵行。尔时世尊。重摄上义。而说颂曰</p>
<p>
	　　若于耽未知彼去涅槃远</p>
<p>
	　　于耽已知者去涅槃不遥</p>
<p>
	　　我观诸有情由耽之所染</p>
<p>
	　　还来堕恶趣受生死轮回</p>
<p>
	　　若能正了知永断此耽者</p>
<p>
	　　得上沙门果毕竟不受生</p>
<p>
	　　吾从世尊。闻如是语。苾刍当知。若有于慢未如实知。未正遍知。未能永断。彼于自心。未离慢故。不能通达。不能遍知。不能等觉。不能涅槃。不能证得无上安乐。若有于慢已如实知。已正遍知。已能永断。彼于自心。已离慢故。即能通达。即能遍知。即能等觉。即能涅槃。即能证得无上安乐。是故于慢。应如实知。应正遍知。应求永断。于佛法中。当修梵行。尔时世尊。重摄上义。而说颂曰</p>
<p>
	　　若于慢未知彼去涅槃远</p>
<p>
	　　于慢已知者去涅槃不遥</p>
<p>
	　　我观诸有情由慢之所染</p>
<p>
	　　还来堕恶趣受生死轮回</p>
<p>
	　　若能正了知永断此慢者</p>
<p>
	　　得上沙门果毕竟不受生</p>
<p>
	　　吾从世尊。闻如是语。苾刍当知。若有于害未如实知。未正遍知。未能永断。彼于自心。未离害故。不能通达。不能遍知。不能等觉。不能涅槃。不能证得无上安乐。若有于害已如实知。已正遍知。已能永断。彼于自心。已离害故。即能通达。即能遍知。即能等觉。即能涅槃。即能证得无上安乐。是故于害。应如实知。应正遍知。应求永断。于佛法中。当修梵行。尔时世尊。重摄上义。而说颂曰</p>
<p>
	　　若于害未知彼去涅槃远</p>
<p>
	　　于害已知者去涅槃不遥</p>
<p>
	　　我观诸有情由害之所染</p>
<p>
	　　还来堕恶趣受生死轮回</p>
<p>
	　　若能正了知永断此害者</p>
<p>
	　　得上沙门果毕竟不受生</p>
<p>
	　　吾从世尊。闻如是语。苾刍当知。若于一切。未如实知。未正遍知。未能永断。彼于自心。未离一切故。不能通达。不能遍知。不能等觉。不能涅槃。不能证得无上安乐。若于一切。已如实知。已正遍知。已能永断。彼于自心。已离一切故。即能通达。即能遍知。即能等觉。即能涅槃。即能证得无上安乐。故于一切。应如实知应正遍知。应求永断。于佛法中。当修梵行。尔时世尊。重摄此义。而说颂曰</p>
<p>
	　　若一切未知彼去涅槃远</p>
<p>
	　　一切已知者去涅槃不遥</p>
<p>
	　　我观诸有情由一切所染</p>
<p>
	　　还来堕恶趣受生死轮回</p>
<p>
	　　重摄前经嗢拖南曰</p>
<p>
	　　食恚及愚痴覆藏恼忿恨</p>
<p>
	　　嫉悭与耽嗜慢害将一切</p>
<p>
	　　吾从世尊。闻如是语。苾刍当知。一切修习。福业事中。慈心<a>解脱</a>。最为第一。所以者何。慈心解脱。威德炽盛。映蔽一切诸福业事。以彼诸事所有威德。欲比所修。慈心解脱。十六分中。亦不及一。苾刍当知。譬如小大诸国王中。转轮圣王。最为第一。所以者何。转轮圣王。威德炽盛。映蔽一切小大诸王。以彼诸王所有威德。比转轮王。十六分中。亦不及一。诸福业事。亦复如是。欲比所修慈心解脱。十六分中。亦不及一。又如小大诸星之中。其满月轮。最为第一。所以者何。是满月轮。威光炽盛。映蔽一切小大诸星。以彼诸星所有威光。比满月轮。十六分中。亦不及一。诸福业事。亦复如是。欲比所修慈心解脱。十六分中。亦不及一。尔时世尊。重摄此义。而说颂曰</p>
<p>
	　　一切福业事比慈心解脱</p>
<p>
	　　于十六分中亦不能及一</p>
<p>
	　　于一有情所能修慈善心</p>
<p>
	　　其福尚无边何况于一切</p>
<p>
	　　诸有大国王威伏于大地</p>
<p>
	　　<a>世间</a>祠施会一切无不为</p>
<p>
	　　如是祠施福比所修慈心</p>
<p>
	　　于十六分中亦不能及一</p>
<p>
	　　如转轮圣帝威德蔽诸王</p>
<p>
	　　亦如满月轮其光映诸宿</p>
<p>
	　　如是诸所修一切福业事</p>
<p>
	　　皆为慈善心威德之所覆</p>
<p>
	　　修慈心解脱若人若非人</p>
<p>
	　　一切诸有情皆不能为害</p>
<p>
	　　吾从世尊。闻如是语。苾刍当知。我观世间。无别一法。为诸有学未得心者。希求无上安乐果时。作外强缘。如善知识。所以者何。彼诸有情。因善知识。所求皆遂。谓断众恶。修习诸善。得无杂染真净之身。尔时世尊。重摄此义。而说颂曰</p>
<p>
	　　我观诸世间无别有一法</p>
<p>
	　　学未得心者求无上果时</p>
<p>
	　　为作外强缘如彼善知识</p>
<p>
	　　亲近善知识所求无不成</p>
<p>
	　　恭敬受其教无放逸奉行</p>
<p>
	　　速证于涅槃离怖常安乐</p>
<p>
	　　吾从世尊。闻如是语。苾刍当知。我观世间。无别一法。为诸有学未得心者。希求无上安乐果时。作内强缘。如正作意。所以者何。彼诸有情。因正作意。所求皆遂。谓断众恶。修习诸善。得无杂染真净之身。尔时世尊。重摄此义。而说颂曰</p>
<p>
	　　我观诸世间无别有一法</p>
<p>
	　　学未得心者求无上果时</p>
<p>
	　　为作内强缘如彼正作意</p>
<p>
	　　修习正作意所求无不成</p>
<p>
	　　如理审观察无放逸<a>修行</a></p>
<p>
	　　速证于涅槃离怖常安乐</p>
<p>
	　　吾从世尊。闻如是语。苾刍当知。若诸有情。能知惠施。所感果报。明了现前。如我知者。必无悭吝。缠染其心。设彼唯有所食一抟。要分施他。然后自食。以不知故。为诸悭吝缠染其心。虽有无量饮食财宝。而不施他唯自食用。所以者何。惠施果报。生人天中。无量往返。受诸快乐。尔时世尊。重摄此义。而说颂曰</p>
<p>
	　　世间诸有情若了知惠施</p>
<p>
	　　能感大果报明见似如来</p>
<p>
	　　其心必不为悭吝所缠染</p>
<p>
	　　唯有食一抟而亦能分施</p>
<p>
	　　由不知施果明见似如来</p>
<p>
	　　虽有多财食悭吝不能舍</p>
<p>
	　　若于凡圣田三时心喜施</p>
<p>
	　　感人天果报往返量无边</p>
<p>
	　　吾从世尊。闻如是语。苾刍当知。若诸有情。能知犯戒。所感果报。明了现前。如我知者。行住坐卧。皆不能安。言笑饮食。都无思念。其心惊惶。狂乱吐血。身形萎悴。如被刈芦。以不知故。安然<a>无畏</a>。所以者何。诸犯戒罪。能感恶趣。增上猛利。诸苦果报。尔时世尊。重摄此义。而说颂曰</p>
<p>
	　　世间诸有情若了知犯戒</p>
<p>
	　　能感苦果报明见似如来</p>
<p>
	　　四威仪不安不思言笑等</p>
<p>
	　　心惊狂吐血身悴如刈芦</p>
<p>
	　　由不知犯戒能感恶趣苦</p>
<p>
	　　明见似如来安然不惊惧</p>
<p>
	　　诸有犯戒人定堕于恶趣</p>
<p>
	　　受增上猛利苦果报无边</p>
<p>
	　　吾从世尊。闻如是语。苾刍当知。若诸有情。能知持戒。所感果报。明了现前。如我知者。彼于自身。深生厌离。欣乐当来。坚持禁戒。以不知故。乐着自身。毁犯禁戒。所以者何。诸持戒福。能感善趣。增上猛利。诸乐果报。尔时世尊。重摄此义。而说颂曰</p>
<p>
	　　世间诸有情若了知持戒</p>
<p>
	　　能感乐果报明见似如来</p>
<p>
	　　便于不净身深能生厌离</p>
<p>
	　　求当来胜果坚守净尸罗</p>
<p>
	　　由不知持戒能感善趣乐</p>
<p>
	　　明见似如来故毁犯净戒</p>
<p>
	　　诸有持戒人得生于善趣</p>
<p>
	　　受天诸妙乐证无上涅槃</p>
<p>
	　　吾从世尊。闻如是语。苾刍当知。若诸有情。知而妄语。无惭无愧。无改悔心。我说彼于恶不善业无不能造。尔时世尊。重摄此义。而说颂曰</p>
<p>
	　　知而故妄语无惭愧悔心</p>
<p>
	　　如是诸有情无恶而不造</p>
<p>
	　　吾从世尊。闻如是语。苾刍当知。若诸有情。知而妄语。深生惭愧。有改悔心。我说彼于白净善法无不能造。尔时世尊。重摄此义。而说颂曰</p>
<p>
	　　知而故妄语有惭愧悔心</p>
<p>
	　　如是诸有情无善而不造</p>
<p>
	　　精勤不放逸如说正修行</p>
<p>
	　　得无上涅槃永离诸怖畏</p>
<p>
	　　吾从世尊。闻如是语。苾刍当知。有一最胜补特伽罗。彼于世间。若不出现。无量有情。退失圣慧。云何为一补特伽罗。所谓如来应正等觉。所以者何。若诸如来应正等觉。不现世间。无能宣说修圣慧法。故诸有情退失圣慧。苾刍当知。诸有退失亲友财位。名小退失。退失圣慧。名大退失。所以者何。若诸有情。退失圣慧。于现法中。多诸忧苦。无喜乐住。有灾有患。有恼有烧。及于当来长夜受苦。及受种种猛利灾害。增长血滴。常游死路。数堕<a>地狱</a>饿鬼傍生阿素洛趣。数受人天生死忧苦。所以者何。由彼有情。于其圣慧。未能随觉。未能通达。故于六趣。生死轮回。若诸有情。证得圣慧。便能出离。正尽苦边。是故汝等。应如是学。我当云何修习圣慧。令不退失。我当云何于诸圣慧。随觉通达。汝等苾刍。应如是学。尔时世尊。重摄此义。而说颂曰</p>
<p>
	　　如来不出现世间诸有情</p>
<p>
	　　无救无归依皆退失圣慧</p>
<p>
	　　失亲友财位是名小退失</p>
<p>
	　　若失真圣慧是名大退失</p>
<p>
	　　我观诸世间失无上圣慧</p>
<p>
	　　轮转于生死受诸名色身</p>
<p>
	　　彼于现法中有苦无上乐</p>
<p>
	　　于当来长夜久生死轮回</p>
<p>
	　　若欲求圣慧正尽众苦边</p>
<p>
	　　当愿诸如来数出现于世</p>
<p>
	　　吾从世尊。闻如是语。苾刍当知。有一最胜补特伽罗。彼于世间。若出现者。无量有情。增长圣慧。云何为一补特伽罗。所谓如来应正等觉。所以者何。若诸如来应正等觉。出现世间。有能宣说修圣慧法。令诸有情增长圣慧。苾刍当知。诸有增长亲友财位。名小增长。增长圣慧。名大增长。所以者何。若诸有情。增长圣慧。于现法中。多诸喜乐。无忧苦住。无灾无患。无恼无烧。不于当来长夜受苦。不受种种猛利灾害。不增血滴。不游死路。不堕地狱饿鬼傍生阿素洛趣。不受人天生死忧苦。所以者何。由彼有情。于其圣慧。已能随觉。已能通达。不于六趣生死轮回。若诸有情。未增圣慧。无能出离正尽苦边。是故汝等。应如是学。我当云何修习圣慧。令其增长。我当云何于诸圣慧。随觉通达。汝等苾刍。应如是学。尔时世尊。重摄此义。而说颂曰</p>
<p>
	　　如来若出现世间诸有情</p>
<p>
	　　有救有归依皆增长圣慧</p>
<p>
	　　得亲友财位是名小增长</p>
<p>
	　　若得真圣慧是名大增长</p>
<p>
	　　我观诸世间得无上圣慧</p>
<p>
	　　不流<a>转生</a>死定取于涅槃</p>
<p>
	　　彼于现法中离苦常安乐</p>
<p>
	　　于当来长夜离生死轮回</p>
<p>
	　　若欲增圣慧正尽众苦边</p>
<p>
	　　当愿佛世尊长久住于世</p>
<p>
	　　吾从世尊。闻如是语。苾刍当知。世有一法。于生长时。令诸有情愚痴增益颠倒坚固。垢秽随增。恶趣成满。与多众生为不利益。为不安乐。令诸世间人天大众。无义无利。增长忧苦。云何一法。所谓邪见。所以者何。由邪见故。令诸有情愚痴增益。颠倒坚固。垢秽随增。恶趣成满。与多众生为不利益。为不安乐。令诸世间人天大众。无义无利。增长忧苦。如是名为世有一法。于生长时。令诸有情愚痴增益。广说乃至。令诸世间。人天大众。无义无利。增长忧苦。尔时世尊。重摄此义。而说颂曰</p>
<p>
	　　邪见生长时令愚痴增益</p>
<p>
	　　及颠倒坚固诸垢秽随增</p>
<p>
	　　成满诸恶趣为无利乐等</p>
<p>
	　　邪见害愚夫如火烧众物</p>
<p>
	　　吾从世尊。闻如是语。苾刍当知。世有一法。于生长时。令诸有情愚痴损减。颠倒除灭。净法随增。脱诸恶趣。善趣成满。与多众生为大利益。为大安乐。令诸世间人天大众。有义有利。增长喜乐。云何一法。所谓<a>正见</a>。所以者何。由正见故。令诸有情愚痴损减。颠倒除灭。净法随增。脱诸恶趣。善趣成满。与多众生为大利益。为大安乐。令诸世间人天大众。有义有利增长喜乐。如是名为世有一法。于生长时。令诸有情愚痴损减。广说乃至。令诸世间人天大众。有义有利。增长喜乐。尔时世尊。重摄此义。而说颂曰</p>
<p>
	　　正见生长时令愚痴损减</p>
<p>
	　　及颠倒除灭诸净法随增</p>
<p>
	　　脱恶满善趣为有利乐等</p>
<p>
	　　正见现在前速证涅槃乐</p>
<p>
	　　吾从世尊。闻如是语。苾刍当知。我观世间。无别一法。速疾回转。犹如其心。所以者何。是心于境。速疾回转。世出世间。无可为喻。汝等应取如是心相。善取相已。应善思惟。善思惟已。应善观察。善观察已。应善安住。善安住已。若不觉有内贪欲缠。汝等复应审谛观察。我今为有内贪欲缠。而不觉耶。我今为无内贪欲缠。而不觉耶。审观察已。复应作意。思惟随一可爱境相。如是作意。思惟随一可爱相时。若心随顺趣向喜乐可爱境相。当知此心。随顺诸欲。违背出离。汝等尔时。应<a>自觉</a>了。我今犹有内贪欲缠。而不能觉。非为无有。我今未断五欲贪缠。所证与前未有差别。我今犹未证所修果。譬如有人。于驶流水。牵重船筏。逆上而行。此人尔时。多用功力。若暂懈慢。便顺下流如是汝等。思惟随一可爱相时。若心随顺趣向喜乐可爱境相。当知此心。随顺诸欲。违背出离。汝等尔时。应自觉了。我今犹有内贪欲缠。而不能觉。非为无有。我今未断五欲贪缠。所证与前未有差别。我今犹未证所修果。汝等作意。思惟随一可爱相时。若心随顺趣向憙乐。出离之相。当知此心。随顺出离。违背诸欲。汝等尔时。应自觉了。我今无有内贪欲缠。非彼犹有。而不能觉。我今已断五欲贪缠。所证与前已有差别。我今已能证所修果。如以筋羽投置火中。便即焦卷。而不舒缓。如是汝等。思惟随一可爱相时。若心随顺趣向憙乐出离之相。当知此心。随顺出离。违背诸欲。汝等尔时。应自觉了。我今无有内贪欲缠。非彼犹有。而不能觉。我今已断五欲贪缠。所证与前已有差别。我今已能证所修果是故汝等。应如是学。我当云何善转自心。令其调伏。违背诸欲。随顺出离。汝等苾刍。应如是学。尔时世尊重摄此义。而说颂曰</p>
<p>
	　　无别有一法性躁动如心</p>
<p>
	　　难调御难防大仙之所说</p>
<p>
	　　譬如有智人以火等众具</p>
<p>
	　　调直于利箭令远有所中</p>
<p>
	　　如是诸苾刍应善学方便</p>
<p>
	　　调直于心性令速证涅槃</p>
<p>
	　　重摄前经嗢拖南曰</p>
<p>
	　　修慈修二缘施犯戒持戒</p>
<p>
	　　二妄二圣慧邪见正见心</p>
		

	
	

		</div></div><hr><script charset='utf-8' src='../../js/footer.js'></script></body></html>