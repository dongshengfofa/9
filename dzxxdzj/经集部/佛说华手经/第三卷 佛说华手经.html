<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 佛说华手经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 佛说华手经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三卷 佛说华手经</strong></p>
<p>
	　　后秦龟兹国<a>三藏</a>鸠摩罗什奉诏译</p>
<p>
	　　无忧品第十二</p>
<p>
	　　尔时佛告<a>弥勒</a><a>菩萨</a>言。阿逸多。何等名为真菩萨心。菩萨心者。不可思量不可宣示。我今欲说譬喻证明此心。阿逸多。乃往过去无量无边阿僧祇劫。尔时有佛。号曰安王如来应供正遍知明行足善逝<a>世间</a>解无上士调御丈夫<a>天人</a>师佛<a>世尊</a>。是安王佛寿八万四千岁。有三大会。初会<a>说法</a>七十亿人得阿<a>罗汉</a>。第二大会九十亿人得阿罗汉。第三大会满百亿人得阿罗汉。诸漏已尽所作已办。弃舍重担逮得己利。尽诸有结正智<a>解脱</a>。时有灌顶大王名师子德王。大夫人有二太子。一名无忧。二名离忧。一时俱生。是二王子共戏殿上。见安王佛大众围绕入憙见城。即时无忧谓离忧曰。见安王佛从彼来耶。离忧言见。时无忧言。我等可作如安王佛。即为离忧而说偈言</p>
<p>
	　　离忧汝且观是安王世尊</p>
<p>
	　　大众所敬绕安祥从彼来</p>
<p>
	　　我生如是心欲求无上道</p>
<p>
	　　度生老病死一切苦众生</p>
<p>
	　　贪嫉恚慢故而作众罪业</p>
<p>
	　　作众罪业已轮转诸恶趣</p>
<p>
	　　我当求佛道度此等众生</p>
<p>
	　　离忧汝亦当发此无上心</p>
<p>
	　　诸佛甚难值如忧昙钵华</p>
<p>
	　　尔时离忧。以偈答言</p>
<p>
	　　言说无所成世多说不行</p>
<p>
	　　我不以言说但心行菩提</p>
<p>
	　　世多言作佛不能如说行</p>
<p>
	　　是人皆虚言终无实果报</p>
<p>
	　　若但以言说而能得佛道</p>
<p>
	　　一切言说者皆应得作佛</p>
<p>
	　　尔时无忧。重说偈言</p>
<p>
	　　若如汝发心是则为悭贪</p>
<p>
	　　畏诸乞求故发心而无言</p>
<p>
	　　大人请众生等施财法分</p>
<p>
	　　一切无所吝但欲成菩提</p>
<p>
	　　若如是发心名为<a>懈怠</a>者</p>
<p>
	　　恐不如说行是则为可耻</p>
<p>
	　　汝疑无上道无量难独成</p>
<p>
	　　豫生如是心故不敢发言</p>
<p>
	　　时离忧言。当共往问安王如来。我等发心谁为是真。若从佛闻自当知之。作是语已。即时离忧从梯而下。为供养故。持真珠屐及上宝衣价直一亿。往诣佛所。于时无忧即从殿上自投而下。身无所损安隐而立。往诣佛所。脱身宝衣解髻明珠。奉安王佛。佛愍受之。离忧从后来到佛所。时见无忧在佛边立。即问之曰。从何道来。无忧答言。我于殿上自投而下。身无伤损安立佛所。离忧即以无价宝衣及摩尼屐。奉安王佛。而说偈言</p>
<p>
	　　我得见世尊而从非道行</p>
<p>
	　　今当修正道诸佛之所赞</p>
<p>
	　　尔时无忧。又说偈言</p>
<p>
	　　若人惜身命犹汝来求道</p>
<p>
	　　是人为自利不能益众生</p>
<p>
	　　我不惜身命愿受诸勤苦</p>
<p>
	　　为利益众生度众苦恼者</p>
<p>
	　　见佛即是道不应更余求</p>
<p>
	　　凡夫行正道实堕邪径中</p>
<p>
	　　众生在邪道见是正是邪</p>
<p>
	　　贪着即魔缚则远离世道</p>
<p>
	　　我愿常值佛常愿得<a>出家</a></p>
<p>
	　　常净修梵行世世度众生</p>
<p>
	　　常安住善法常持<a>佛法</a>藏</p>
<p>
	　　以是所持法大利益众生</p>
<p>
	　　常发行精进闻法即解义</p>
<p>
	　　<a>常住</a>于<a>禅定</a>功德故高尊</p>
<p>
	　　阿逸多。是二王子说此偈已。于安王佛所出家<a>修道</a>。各相谓言。我先作佛。时无忧<a>比丘</a>谓离忧曰。汝以何行欲先作佛离忧答言。我发心为一一众生。于万亿劫受<a>地狱</a>苦而心无悔。至得阿耨多罗三藐三菩提。我以如是坚固庄严。又以堪忍柔和之心。假使有人从东方来。持诸粪火屎尿毒瓶。系我头上。我于尔时。不生嗔恨不恶眼视亦不呵骂。但作是念。我今行忍为求佛法生佛智慧。欲令此人得灭度故。若我嗔恨与彼何异。我是行人彼非<a>行者</a>。我不应起非行者业。行者之业我所应起。所谓自断嗔恨。亦断无量众生嗔恨而为说法。我为阿耨多罗三藐三菩提故如是庄严。尔时无忧问离忧曰。汝见是心以知是心发庄严耶。离忧答言。若无是心则无庄严。若无庄严云何当有菩萨修道。是故当知。有是心故。菩萨修道出于世间。无忧比丘。语离忧言。莫作此说。有是心故故有庄严。所以者何。心空如幻念念生灭。若空如幻念念生灭。是法无相亦无无相。离忧。若有若无皆名为见。若有是见皆是邪见。若是邪见即是邪道。不名菩提。是人远离菩提之道。无所悕望。是故当知。有无等法皆是戏论。戏论法者。菩萨不应亲近修习。何法菩萨所应习近。无法菩萨所应习近。所以者何。若法可习是则非法。是故菩萨于一切法不应乐着。所以者何。是阿耨多罗三藐三菩提。非着法故。若菩萨如是得解亦是非法。所以者何。非得解相是名菩提。又菩萨如是知如是观者。亦堕非法。所以者何。无解脱相是名菩提。若菩萨如是修习。我于是法当如是证。即堕非法。所以者何。无性无说是名菩提。尔时离忧。谓无忧言。若菩提有汝当言有。无应言无。汝以何故。于阿耨多罗三藐三菩提中。都无所说。无忧答言。汝善知识。菩提名为非戏论法。汝莫戏论若有若无。所以者何。诸有戏论皆非菩提。若无戏论即是菩提。时离忧言。善知识。我于汝说不解义趣。谓诸戏论皆非菩提。无戏论法是即菩提。无忧答言。汝善知识。可共诣佛请决所疑。时二比丘俱诣佛所。顶<a>礼佛</a>足于一面坐。离忧比丘以先所论具向佛说。时安王佛可无忧言。善哉善哉。既印可已。告离忧曰。如无忧言。谓有戏论皆非菩提。无戏论法是则菩提。所以者何。离诸戏论是名菩提。云何为离。一切戏论皆悉寂灭。何名戏论。色阴戏论。受想行识阴戏论。戒品定品慧品戏论。少欲知足苦行头陀易满易养空闲静处。皆是戏论。是诸戏论从何处起。皆从忆想分别故起。何谓分别。谓分别色受想行识。分别戒品定品慧品少欲知足诸功德等。若分别色即是非色。是分别中。则无戒品定品慧品少欲知足行头陀等。是分别中亦无色空。又若分别受想行识即是非识。是分别中。则无戒品定品慧品少欲知足行头陀等。是分别中亦无识空。能如此知是慧亦空。如是空中。无有诸相若一若异。是名菩提。尔时离忧。闻说是法逮无生忍。又亦得知是菩提心。以是心故名为菩萨。时二菩萨。观如是法信解随顺。八万岁中常勤精进。经行不息未曾睡卧。八万岁中不生贪欲恚痴之心。是二菩萨于此命终。即生下方第千世界妙肩佛所俱共出家。自识<a>宿命</a>精进如前。如是展转从一佛所至一佛所。得值六百八千万亿诸佛世尊。于诸佛法。常得出家精进如前。然后无忧先得作佛号上众严。离忧菩萨于余佛国。后得作佛号日上众。佛告弥勒。是二佛法广宣流布。<a>寿命</a>无量阿僧祇劫。阿逸多。是名菩萨摩诃萨心。无来无去无所贪着无生无灭无住无动。若有众生起是心者。则为希有。尔时世尊。欲明此义。而说偈言</p>
<p>
	　　佛灯出于世万亿劫难值</p>
<p>
	　　如优昙钵华时时乃一现</p>
<p>
	　　深发菩提心正行佛道者</p>
<p>
	　　如是大菩萨世间亦难遇</p>
<p>
	　　是故若有人能发此大心</p>
<p>
	　　斯人当作佛处众师子吼</p>
<p>
	　　<a>自在</a>师子吼能转净法轮</p>
<p>
	　　佛<a>神通</a>无碍皆在初心中</p>
<p>
	　　佛相三十二十八不共法</p>
<p>
	　　是法及诸相皆在初心中</p>
<p>
	　　诸佛不虚行象王回观法</p>
<p>
	　　及无见顶相皆在初心中</p>
<p>
	　　布施持戒忍精进禅智慧</p>
<p>
	　　此诸波罗蜜皆在初心中</p>
<p>
	　　如是诸功德及诸余佛法</p>
<p>
	　　当知是一切皆在初心中</p>
<p>
	　　声闻<a>戒定慧</a>及众神通力</p>
<p>
	　　如是等诸法亦在初心中</p>
<p>
	　　若我本不发无上菩提心</p>
<p>
	　　今则不能得一切佛智慧</p>
<p>
	　　尚不能自得况令众生闻</p>
<p>
	　　声闻<a>弟子</a>众亦不出世间</p>
<p>
	　　若深行因缘证辟支佛道</p>
<p>
	　　为世作<a>福田</a>入无余泥洹</p>
<p>
	　　是等诸功德亦在初心中</p>
<p>
	　　世间出世间一切诸乐具</p>
<p>
	　　当知此等事皆因菩提心</p>
<p>
	　　汝等观是心所得之果报</p>
<p>
	　　无量无数劫不能尽其边</p>
<p>
	　　汝等观是心念念常生灭</p>
<p>
	　　如幻无所有而得大果报</p>
<p>
	　　是心属诸缘无一决定相</p>
<p>
	　　如是不定心能得大果报</p>
<p>
	　　是心不在缘亦不离众缘</p>
<p>
	　　非有亦非无而能起大果</p>
<p>
	　　智者知是心能生佛智慧</p>
<p>
	　　谁当不贵重唯除贪著者</p>
<p>
	　　若人依止色依受想行识</p>
<p>
	　　于法作二相以虚诳自缚</p>
<p>
	　　如人在<a>虚空</a>自谓我有缚</p>
<p>
	　　是人自系故常缚果报中</p>
<p>
	　　是故知心性虚诳无所有</p>
<p>
	　　不应生疑见是心非定相</p>
<p>
	　　是心及众缘皆空无自性</p>
<p>
	　　若人如是知终不退菩提</p>
<p>
	　　若法性自空是法即无生</p>
<p>
	　　一切无生法是名真智种</p>
<p>
	　　若人如是知我授菩提记</p>
<p>
	　　不以阴离阴而可得受记</p>
<p>
	　　若知法无相亦不取此慧</p>
<p>
	　　如是正智者是名真发心</p>
<p>
	　　得是坚固心斯人则能忍</p>
<p>
	　　恶口诸毁辱刀杖等众苦</p>
<p>
	　　若人得是忍则无贪恚心</p>
<p>
	　　自得利不高亦不嫉他人</p>
<p>
	　　能建于是忍灭有无二边</p>
<p>
	　　斯人于世间能行不坏智</p>
<p>
	　　是故当修此空无性法忍</p>
<p>
	　　我本亦修集故得成菩提</p>
<p>
	　　中说品第十三</p>
<p>
	　　尔时东方。过六万八千阿僧祇界。有世界名上意。是中有佛号曰空性。今现在。是空性佛与月菩萨摩诃萨。授阿耨多罗三藐三菩提记。时月菩萨见大光明闻大音声。问空性佛言。是为何<a>佛光</a>明音声。彼佛答言。西方去此。过六万八千阿僧祇界。有世界名娑婆。佛号释迦文。今现在说菩萨藏经。是为彼佛光明音声。时月菩萨白空性佛言。世尊。我欲诣彼<a>娑婆世界</a>见释迦文佛礼事供养。及见彼土具足庄严大菩萨众。彼佛答言。欲往随意。时月菩萨即从坐起。顶礼佛足绕已欲去。时空性佛。持白莲华与月菩萨。作如是言。汝持此华与释迦文。并称我言问讯彼佛。少恼少病起居轻利气力强耶。时月菩萨如大力士屈伸臂顷。于彼佛土忽然不现。到此世界至王舍城。行诣竹园。顶礼佛足于一面立。而白佛言。空性如来问讯世尊。少病少恼起居轻利游步安耶。以此莲华持与世尊。时佛受华问月菩萨言。善男子。彼空性佛少病少恼气力安不。时月菩萨白世尊曰。空性如来于彼世界安隐无恙。东方去此过于四万阿僧祇界。有世界名妙陀罗尼。是中有佛号名闻力王。今现在为智流布菩萨摩诃萨。授阿耨多罗三藐三菩提记。时此菩萨见大光明闻大音声。问名闻力王佛言。世尊。今此光明及大音声。是谁所为。彼佛答言。西方去此。过于四万阿僧祇界。有世界名娑婆。佛号释迦文。今现在为诸菩萨说断众生疑令众<a>欢喜</a>菩萨藏经。是为彼佛光明音声。时智流布菩萨。白彼佛言。世尊。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。时智流布既蒙听许。顶礼佛足绕已欲去。时名闻力王佛。即以一裹赤末栴<a>檀香</a>。而与之曰。汝持此香与释迦文。并以我言问讯彼佛。少恼少病起居轻利气力安耶。时彼菩萨如大力士屈伸臂顷。于彼佛土忽然不现。到此世界至王舍城。行诣竹园顶礼佛足于一面立。而白佛言。名闻力王佛问讯世尊。少病少恼起居轻利游步安耶。以此末香持与世尊。佛受香已而问之曰。名闻力王佛少恼少病气力安不。彼菩萨言。名闻世尊于彼世界安隐无恙。东方去此。过三万九千阿僧祇界。有世界名月出光。是中有佛号曰放光。今现在为明轮菩萨摩诃萨。授阿耨多罗三藐三菩提记。时明轮菩萨。见大光明闻謦欬声。问放光佛言。世尊。是为何佛光明音声。彼佛答言。西方去此。度三万九千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时明轮菩萨。白放光佛言。世尊我欲诣彼娑婆世界见释迦文佛礼事供养。及见彼土具足庄严大菩萨众。彼佛答言。欲往随意。时明轮菩萨既蒙听许。顶礼佛足绕已欲去。彼佛即以一大莲华与明轮曰。汝持此华与释迦文。并称我言问讯彼佛。少病少恼起居轻利游步强耶。时彼菩萨如大力士屈伸臂顷。于彼佛土忽然不现。到此世界至王舍城。行诣竹园顶礼佛足于一面立。而白佛言。放光如来问讯世尊。少病少恼气力安不。以此莲华持与世尊。佛受华已。而问之曰。放光如来游步康耶。明轮答言。放光世尊于彼世界安隐无恙。东方去此。度三万八千阿僧祇界。有世界名<a>袈裟</a>相。是中有佛号曰离垢。今现在为无边宝严菩萨摩诃萨。授阿耨多罗三藐三菩提记。时无边宝严菩萨。见大光明闻謦欬声。问离垢佛言。是为何佛光明音声。彼佛答言。西方去此。过三万八千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时无边宝严菩萨。白离垢佛言。世尊。我欲往诣娑婆世界见释迦文佛礼事供养。及欲见彼具足庄严大菩萨众。离垢佛言。欲往随意。即时彼佛以一袈裟而与之言。汝持此衣与释迦文。并称我言问讯彼佛。少病少恼起居轻利游步安耶。时彼菩萨如大力士屈伸臂顷。于彼佛土忽然不现到此世界至王舍城。行诣竹园顶礼佛足于一面立。而白佛言。离垢如来问讯世尊。少病少恼气力安不。持此袈裟以与世尊。佛受衣已而问之曰。离垢如来于彼世界游步安耶。彼菩萨言。离垢世尊于彼世界安隐无恙。东方去此。过三万七千阿僧祇界。有世界名莲华。是中有佛号杂华生德。今现在为无量精进菩萨摩诃萨。授阿耨多罗三藐三菩提记。时无量精进菩萨。见大光明闻謦欬声。问杂华生德佛言。是为何佛光明音声。彼佛答言。西方去此。过三万七千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时无量精进菩萨白杂华生德佛言。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。彼佛即以一大莲华而与之曰。汝持此华与释迦文。并称我言问讯彼佛。少病少恼起居轻利游步强耶。时彼菩萨如大力士屈伸臂顷。于彼佛土忽然不现。到此世界至王舍城。诣竹园中顶礼佛足于一面立。而白佛言。杂华生德佛。问讯世尊。少病少恼气力安不。以此莲华持与世尊。佛受华已而问之曰。杂华生德如来。在彼世界游步康耶。彼菩萨言。杂华世尊于彼世界安隐无恙。东方去此过三万七千阿僧祇界。有世界名一盖。是中有佛号离怖畏。今现在为网明菩萨摩诃萨。授阿耨多罗三藐三菩提记。时网明菩萨见大光明闻謦欬声。问离怖畏佛言。世尊。是为何佛光明音声。彼佛答言。西方去此过三万七千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时网明菩萨白离怖畏佛言。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。时彼如来。即以百茎五色众华与网明曰。汝持此华与释迦文。并称我言问讯彼佛。少病少恼起居轻利游步安耶。时彼菩萨如大力士屈伸臂顷。于彼佛土忽然不现。到此世界至王舍城。行诣竹园顶礼佛足却住一面。而白佛言。离怖畏佛问讯世尊。少病少恼气力安不。以此众华持与世尊。佛受华已问网明言。离怖畏如来在彼世界游步康耶。网明答言。离怖畏世尊于彼世界安隐无恙。东方去此过三万六千阿僧祇界。有世界名上清净。是中有佛号曰智聚。今现在为智力菩萨摩诃萨。授阿耨多罗三藐三菩提记。时智力菩萨见大光明闻大音声。问智聚佛言。世尊。是为何佛光明音声。彼佛答言。西方去此度三万六千阿僧祇界。有世界名娑婆。是中有佛号释迦文。今现在为诸菩萨。说断众生疑令众欢喜菩萨藏经。是为彼佛光明音声。时智力菩萨白智聚佛言。我欲往诣娑婆世界见释迦文佛礼事供养。及见彼土具足庄严大菩萨众。智聚佛言。欲往随意。时智聚佛持众莲华。而与之曰。汝以此华与释迦文。并称我言问讯彼佛。少恼少病气力轻强耶。时智力菩萨顶礼佛足绕已而去。余如上说</p>
<p>
	　　东方去此过三万五千阿僧祇界。彼有世界名曰香聚。是中有佛号栴檀香。今现在为离垢菩萨摩诃萨。授阿耨多罗三藐三菩提记。时离垢菩萨见大光明闻謦欬声。问栴檀香佛言。世尊。是为何佛光明音声。彼佛答言。西方去此过三万五千阿僧祇界。彼有世界名曰娑婆。是中有佛号释迦文。今现在说菩萨藏经。时离垢菩萨白栴檀香佛言。世尊。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。彼佛即以末栴檀裹而与之曰。汝持此香与释迦文。时彼菩萨顶礼佛足绕已而去。余如上说</p>
<p>
	　　东方去此过三万五千阿僧祇界。有世界名阿竭流香。是中有佛号大声眼。今现在为利世菩萨摩诃萨。授阿耨多罗三藐三菩提记。时利世菩萨见大光明闻大音声。问大声眼佛言。世尊。是为何佛光明音声。彼佛答言。西方过此三万五千阿僧祇界。彼有世界名曰娑婆。是中有佛名释迦文。今现在为菩萨说断众生疑令众欢喜菩萨藏经。是为彼佛光明音声。时利世菩萨白大声眼佛言。世尊。我欲往诣娑婆世界见释迦文佛礼事供养。及见彼土具足庄严大菩萨众。彼佛答言。欲往随意。彼佛以一高大莲华而与之曰。汝持此华与释迦文。并称我言问讯彼佛。少病少恼气力强耶。时利世菩萨顶礼佛足绕已而去。余如上说</p>
<p>
	　　东方去此度三万四千阿僧祇界。彼有世界名无边聚。是中有佛号曰宝积。今现在为重智菩萨摩诃萨。授阿耨多罗三藐三菩提记。时重智菩萨见大光明闻大音声。问宝积佛言。世尊。是为何佛光明音声。彼佛答言。西方去此过三万四千阿僧祇界。彼有世界名曰娑婆。是中有佛号释迦文。今现在为菩萨说断众生疑令众欢喜菩萨藏经。是为彼佛光明音声。时重智菩萨白宝积佛言。世尊。我欲往诣娑婆世界见释迦文佛礼事供养。及欲见彼大菩萨众。彼佛答言。欲往随意。时宝积佛。即以一茎五色莲华。而与之曰。汝持此华与释迦文并称我言问讯彼佛。少病少恼起居轻利游步强耶。时彼菩萨顶礼佛足绕已而去。余如上说</p>
<p>
	　　东方去此过于三万阿僧祇界。彼有世界名曰众香。是中有佛号曰香象。今现在为宝象菩萨摩诃萨。授阿耨多罗三藐三菩提记。时宝象菩萨见大光明闻大音声。问香象佛言。此为何佛光明音声。彼佛答言。西方去此过于三万阿僧祇界。有世界名娑婆。佛号释迦文。今现在。是为彼佛光明音声。余如上说</p>
<p>
	　　总相品第十四</p>
<p>
	　　东方去此过于二(丹作三)万阿僧祇界。彼有世界名曰广妙。是中有佛号曰上众。今现在为智众菩萨摩诃萨。授无上道记。余如上说</p>
<p>
	　　东方去此过三万二千阿僧祇界。有世界名杂相。是中有佛号弥楼肩。今现在为自在力菩萨摩诃萨。授无上道记。余如上说</p>
<p>
	　　东方去此过三万二千阿僧祇界。有世界名华盖。是中有佛号曰一盖。今现在为一宝藏菩萨摩诃萨。授无上道记。余如上说</p>
<p>
	　　东方去此度三万二千阿僧祇界。有世界名普明。是中有佛号无阂眼。今现在为智自在菩萨摩诃萨。授无上道记。余如上说</p>
<p>
	　　东方去此过三万一千阿僧祇界。有世界名善。是中有佛号栴檀窟。今现在为重智菩萨摩诃萨。授无上道记。余如上说</p>
<p>
	　　东方去此过三万一千阿僧祇界。有世界名善意。是中有佛号曰妙肩。今现在为益意菩萨摩诃萨。授无上道记。余如上说</p>
<p>
	　　东方去此度三万一千阿僧祇界。有世界名宝德。是中有佛号曰网明。今现在为智德菩萨摩诃萨。授无上道记。余如上说</p>
<p>
	　　东方去此过三万一千阿僧祇界。有世界名德乐。是中有佛号宝华德。今现在为高华德菩萨摩诃萨。授无上道记。余如上说</p>
<p>
	　　东方去此过三万一千阿僧祇界。有世界名赞叹。是中有佛号智华宝明德。今现在为上严菩萨摩诃萨。授无上道记。余如上说</p>
<p>
	　　东方去此过三万一千阿僧祇界。有世界名众善。是中有佛号善出光。今现在为宝光菩萨摩诃萨。授无上道记。余如上说</p>
<p>
	　　东方去此过于三万阿僧祇界。有世界名安隐。是中有佛号灭诸怖畏。今现在为无怖畏菩萨摩诃萨。授无上道记。余如上说</p>
<p>
	　　东方去此过于三万阿僧祇界。有世界名弥楼相。是中有佛号弥楼肩。今现在为妙肩菩萨摩诃萨。授无上道记。余如上说</p>
<p>
	　　东方去此度二万九千阿僧祇界。有世界名度一切忧恼。是中有佛号曰安王。今现在为<a>梵音</a>声菩萨摩诃萨。授无上道记。余如上说</p>
<p>
	　　东方去此过二万九千阿僧祇界。有世界名法。是中有佛号曰法积。今现在为智积菩萨摩诃萨。授无上道记。余如上说</p>
<p>
	　　东方去此度二万八千阿僧祇界。有世界名安立。是中有佛号增十光。今现在为增百光菩萨摩诃萨。授无上道记。余如上说</p>
<p>
	　　东方去此过二万八千阿僧祇界。有世界名千明。是中有佛号增千光。今现在为普明菩萨摩诃萨。授无上道记。余如上说</p>
<p>
	　　东方去此度二万八千阿僧祇界。有世界名多伽楼香。是中有佛号曰智光。今现在为妙眼菩萨摩诃萨。授无上道记余如上说</p>
<p>
	　　东方去此过二万七千阿僧祇界。有世界名妙香。是中有佛号宝出光。今现在为无边明菩萨摩诃萨。授无上道记。余如上说</p>
<p>
	　　东方去此过二万七千阿僧祇界。有世界名明严德。是中有佛号无边光。今现在为<a>药王菩萨</a>摩诃萨。授无上道记。余如上说</p>
<p>
	　　东方去此过二万六千阿僧祇界。有世界名上善德。是中有佛号无碍音。今现在为梵音声菩萨摩诃萨。授无上道记。余如上说</p>
<p>
	　　东方去此过二万五千阿僧祇界。有世界名法。是中有佛号曰网光。今现在为自在菩萨摩诃萨授无上道记余如上说</p>
<p>
	　　东方去此过二万五千阿僧祇界。有世界名众华。是中有佛号曰宝意今现在为智香菩萨摩诃萨。授无上道记。余如上说</p>
<p>
	　　东方去此过二万四千阿僧祇界。有世界名上清净。是中有佛号无边陈(丹作际)。今现在为宝陈菩萨摩诃萨。授无上道记。余如上说</p>
<p>
	　　东方去此过二万四千阿僧祇界。有世界名优钵罗。是中有佛号无边自在。今现在为昙无竭菩萨摩诃萨。授无上道记。余如上说</p>
<p>
	　　东方去此过二万三千阿僧祇界。有世界名觉意处。是中有佛号优钵罗德。今现在为华德菩萨摩诃萨。授无上道记。余如上说</p>
<p>
	　　东方去此过二万三千阿僧祇界。有世界名莲华处。是中有佛号曰智住。今现在为宝满菩萨摩诃萨。授无上道记。余如上说</p>
<p>
	　　东方去此过二万二千阿僧祇界。有世界名智力。是中有佛号释迦文。今现在为宝牟尼菩萨摩诃萨。授无上道记。余如上说</p>
<p>
	　　东方去此过二万二千阿僧祇界。有世界名方流布。是中有佛号智流布。今现在为无边精进菩萨摩诃萨。授无上道记。余如上说</p>
<p>
	　　东方去此过二万一千阿僧祇界。有世界名无边。是中有佛号娑(丹作婆)罗王。今现在为宝娑(丹作婆)罗菩萨摩诃萨。授无上道记。余如上说</p>
<p>
	　　东方去此过二万阿僧祇界。有世界名月。是中有佛号宝娑罗。今现在为普守菩萨摩诃萨。授无上道记。余如上说</p>
<p>
	　　东方去此过二万阿僧祇界。有世界名娑呵。是中有佛号曰调御。今现在为调御菩萨摩诃萨。授无上道记。余如上说</p>
<p>
	　　东方去此过于二万阿僧祇界。有世界名一盖。是中有佛号宝行列。今现在为列宿菩萨摩诃萨。授无上道记。余如上说</p>
<p>
	　　东方去此过于二万阿僧祇界。有世界名离一切忧恼。是中有佛号不虚称。今现在为不虚名菩萨摩诃萨。授无上道记。余如上说</p>
<p>
	　　东方去此过万九千阿僧祇界。有世界名离忧。是中有佛号曰德生。今现在为无边威德菩萨摩诃萨。授无上道记。余如上说</p>
<p>
	　　东方去此过万八千阿僧祇界。有世界名寂灭。是中有佛号流布王。今现在为勇德菩萨摩诃萨。授无上道记。余如上说</p>
<p>
	　　东方去此过万七千阿僧祇界。有世界名不虚见。是中有佛号不虚力。今现在为不虚严菩萨摩诃萨。授无上道记。余如上说</p>
<p>
	　　东方去此过万六千阿僧祇界。有世界名妙香。是中有佛号曰香明。今现在为宝明菩萨摩诃萨。授无上道记。余如上说</p>
<p>
	　　东方去此过万五千阿僧祇界。有世界名梵音声。是中有佛号无闇(丹作碍)音声。今现在为无差别严菩萨摩诃萨。授无上道记。余如上说</p>
<p>
	　　东方去此过万五千阿僧祇界。有世界名月光。是中有佛号名闻力。今现在为大智菩萨摩诃萨。授无上道记。余如上说</p>
<p>
	　　东方去此过万五千阿僧祇界。有世界名普明。是中有佛号须弥顶高王。今现在为智力菩萨摩诃萨。授无上道记。余如上说</p>
<p>
	　　东方去此过万五千阿僧祇界。有世界名宝严。是中有佛号宝生德。今现在为大导师菩萨摩诃萨。授无上道记。余如上说</p>
<p>
	　　东方去此过万四千阿僧祇界。有世界名法。是中有为号曰华上。今现在为得力菩萨摩诃萨。授无上道记。余如上说</p>
<p>
	　　东方去此过万四千阿僧祇界。有世界名华住。是中有佛号曰宝高。今现在为名德菩萨摩诃萨。授无上道记。余如上说</p>
<p>
	　　东方去此过万四千阿僧祇界。有世界名妙陀罗尼王。是中有佛号曰香明。今现在为陀罗尼自在王菩萨摩诃萨。授无上道记。余如上说</p>
<p>
	　　东方去此过万三千阿僧祇界。有世界名金明。是中有佛号方流布严。今现在为智流布严菩萨摩诃萨。授无上道记。余如上说</p>
<p>
	　　东方去此过万三千阿僧祇界。有世界名高智。是中有佛号普守增上云音王。今现在为宿王菩萨摩诃萨。授无上道记。余如上说</p>
<p>
	　　东方去此过万二千阿僧祇界。有世界名常明。是中有佛号无边明。今现在为大明菩萨摩诃萨。授无上道记。余如上说</p>
<p>
	　　东方去此过万二千阿僧祇界。有世界名[火*定] (丹作定)光。是中有佛号无边慧成。今现在为德王明菩萨摩诃萨。授无上道记。余如上说</p>
<p>
	　　东方去此过万一千阿僧祇界。有世界名然灯。是中有佛号无边功德智明。今现在为功德王明菩萨摩诃萨。授无上道记。彼世界有无量宝池。池中皆有青黄赤白种种杂色千叶莲华。皆悉广大从水而出。上高八万四千由旬。一一华叶出千光明遍照十方。诸巷陌中皆悉平正。宝绳连绵以界道侧。此诸巷中皆有宝树。其树皆高七千由旬。枝叶广大能覆八万四千由旬。一一树上皆有八十亿摩尼珠。以为果实。如是诸树无量无数。莲华光明常照世界。释迦文佛净光所蔽。悉不复现。时功德王明菩萨见此大光。问无边功德智明佛言。世尊。是何光明映照此界。彼佛答言。西方去此过万一千阿僧祇界。有一世界名曰娑婆。是中有佛号释迦文。今现在为诸菩萨。说断众生疑令众欢喜菩萨藏经。是其光明。时功德王明菩萨白无边功德智明佛言。我欲往诣娑婆世界见释迦文佛礼事供养。彼佛报言。欲往随意。是时即以一大莲华。而与之曰。汝持此华与释迦文。并称我言问讯彼佛。少病少恼起居轻利游步康耶。时彼菩萨如大力士屈伸臂顷。于彼佛土忽然不现。到此世界至王舍城。行诣竹园顶礼佛足却住一面。白佛言。世尊。无边功德智明如来。问讯世尊。少病少恼气力安不。持此莲华以与世尊。佛受华已而问之曰。无边功德智明如来。于彼世界少病少恼游步康耶。彼菩萨言。无边功德智明世尊。在彼世界安隐无恙。从然灯刹至此中间。有世界名杂相。是中有佛号曰上众。今现在为那罗延菩萨摩诃萨。授无上道记。余如上说</p>
<p>
	　　从杂相刹至此中间。有世界名方流布。是中有佛号佛华生德。今现在为不虚力菩萨摩诃萨。授无上道记。余如上说</p>
<p>
	　　从方流布刹至此中间。有世界名金刚住。是中有佛号佛华出王。今现在为宝火菩萨摩诃萨。授无上道记。余如上说</p>
<p>
	　　从金刚住刹至此中间。有世界名栴檀窟。是中有佛号曰宝像。今现在为<a>观世音菩萨</a>摩诃萨。授无上道记。余如上说</p>
<p>
	　　从栴檀窟刹至此不间。有世界名药。是中有佛号不虚称。今现在为不虚严菩萨摩诃萨。授无上道记。余如上说</p>
<p>
	　　从药刹至此中间。有世界名药生。是中有佛号无边功德精进严。今现在为持戒菩萨摩诃萨。授无上道记。余如上说</p>
<p>
	　　从药生刹至此中间。有世界名普庄严。是中有佛。号发意即严一切众生心。今现在为佛华手菩萨摩诃萨。授无上道记。余如上说</p>
<p>
	　　从普庄严刹至此中间。有世界名一盖。是中有佛号盖行列。今现在为宝行列菩萨摩诃萨。授无上道记。余如上说</p>
<p>
	　　从一盖刹至此中间。有世界名上华光。是中有佛号明德王。今现在为安立菩萨摩诃萨。授无上道记。余如上说</p>
<p>
	　　从上华光刹至此中间。有世界名妙庄严。是中有佛号德王明。今现在为住诸功德菩萨摩诃萨。授无上道记。余如上说</p>
<p>
	　　从妙庄严刹至此中间。有世界名无边德庄严。是中有佛号度功德边。今现在为无边功德称菩萨摩诃萨。授无上道记。余如上说</p>
<p>
	　　从无边德庄严刹至此中间。有世界名十方流布。是中有佛号曰然灯。今现在为转诸行严菩萨摩诃萨。授无上道记。余如上说</p>
<p>
	　　从十方流布刹至此中间。有世界名灯行列。是中有佛号曰然灯。今现在为宝积菩萨摩诃萨。授无上道记。余如上说</p>
<p>
	　　从灯行列刹至此中间。有世界名珊瑚牙。是中有佛号曰作明。今现在为德积菩萨摩诃萨。授无上道记。余如上说</p>
<p>
	　　从珊瑚牙刹至此中间。有世界名众善。是中有佛号曰<a>无畏</a>。今现在为宝乐菩萨摩诃萨。授无上道记。余如上说</p>
<p>
	　　从众善刹至此中间。有世界名众善。是中有佛号曰德味。今现在为得无畏菩萨摩诃萨。授无上道记。余如上说</p>
<p>
	　　从众善刹至此中间。有世界名曰上善。是中有佛号曰无畏。今现在为离怖畏菩萨摩诃萨。授无上道记。余如上说</p>
<p>
	　　从上善刹至此中间。有世界名莲华。是中有佛号曰华德。今现在为智手菩萨摩诃萨。授无上道记。余如上说</p>
<p>
	　　从莲华刹至此中间。有世界名优钵罗。是中有佛号智华德。今现在为无行行菩萨摩诃萨。授无上道记。余如上说</p>
<p>
	　　从优钵罗刹至此中间。有世界名宝生。是中有佛号曰宝积。今现在为法积菩萨摩诃萨。授无上道记。余如上说</p>
<p>
	　　从宝生刹至此中间。有世界名妙月。是中有佛号无边愿。今现在为演华菩萨摩诃萨。授无上道记。余如上说。</p>
<p>
	　　从妙月刹至此中间。有世界名安住。是中有佛号无边功德王安立。今现在为昙无竭菩萨摩诃萨。授无上道记。余如上说</p>
<p>
	　　从安住刹至此中间。有世界名住林。是中有佛号曰宝肩(丹作首)。今现在为药王菩萨摩诃萨。授无上道记。余如上说</p>
<p>
	　　从住林刹至此中间。有世界名众香。是中有佛号娑罗王。今现在为益意菩萨摩诃萨。授无上道记。余如上说</p>
<p>
	　　从众香刹至此中间。有世界名华德。是中有佛号曰宝明。今现在为曰得菩萨摩诃萨。授无上道记。余如上说</p>
<p>
	　　从华德刹至此中间。有世界名一聚。是中有佛号曰宝聚。今现在为火得菩萨摩诃萨。授无上道记。余如上说</p>
<p>
	　　从一聚刹至此中间。有世界名过诸忧恼。是中有佛号曰上众。今现在为上严菩萨摩诃萨。授无上道记。余如上说</p>
<p>
	　　从过诸忧恼刹至此中间。有世界名离忧。是中有佛号无边德严。今现在为善思严菩萨摩诃萨。授无上道记。余如上说</p>
<p>
	　　从离忧刹至此中间。有世界名诸功德处。是中有佛号观世音。今现在为普守菩萨摩诃萨。授无上道记。余如上说</p>
<p>
	　　从诸功德处刹至此中间。有世界名宝明。是中有佛号须弥明。今现在为安住菩萨摩诃萨。授无上道记。余如上说</p>
<p>
	　　从宝明刹至此中间。有世界名一切功德庄严。是中有佛号无边自在力。今现在为药善菩萨摩诃萨。授无上道记。余如上说</p>
<p>
	　　从一切功德庄严刹至此中间。有世界名觉意庄严。是中有佛号极高行。今现在为善思益意菩萨摩诃萨。授无上道记。余如上说</p>
<p>
	　　从觉意庄严刹至此中间。有世界名无尘垢是中有佛号宝华德。今现在为益意德菩萨摩诃萨。授无上道记。余如上说</p>
<p>
	　　从无尘垢刹至此中间。有世界名云阴。是中有佛号无量神通自在。今现在为得念菩萨摩诃萨。授无上道记。余如上说</p>
<p>
	　　从云阴刹至此中间。有世界名华网覆。是中有佛号随众愿严。今现在为益意菩萨摩诃萨。授无上道记。余如上说</p>
<p>
	　　从华网覆刹至此中间。有世界名列宿。是中有佛号高宝盖。今现在为无忧菩萨摩诃萨。授无上道记。余如上说</p>
<p>
	　　从列宿刹至此中间。有世界名宝华。是中有佛号曰上众。今现在为自在菩萨摩诃萨。授无上道记。余如上说</p>
<p>
	　　从宝华刹至此中间。有世界名普香。是中有佛号无量华。今现在为香象菩萨摩诃萨。授无上道记。余如上说</p>
<p>
	　　从普香刹至此中间。有世界名华。是中有佛号宝自在。今现在为离忧菩萨摩诃萨。授无上道记。余如上说</p>
<p>
	　　从华刹至此中间。有世界名杂宝相。是中有佛号月出德。今现在为转诸难菩萨摩诃萨。授无上道记。余如上说</p>
<p>
	　　从杂宝相刹至此中间。有世界名众归。是中有佛号发心即转法轮。今现在为转不退法轮菩萨摩诃萨。授无上道记。余如上说</p>
<p>
	　　从众归刹至此中间。有世界名多安。是中有佛号十方流布。今现在与智流布菩萨摩诃萨。授无上道记。余如上说</p>
<p>
	　　从多安刹至此中间。有世界名金刚。是中有佛号拘陵王。今现在为利益行菩萨摩诃萨。授无上道记。余如上说</p>
<p>
	　　从金刚刹至此中间。有世界名药(丹作乐)。是中有佛号曰日灯。今现在为月(丹作日)菩萨摩诃萨。授无上道记。余如上说</p>
<p>
	　　从乐刹至此中间。有世界名安隐。是中有佛号曰上宝。今现在为火得菩萨摩诃萨。授无上道记。余如上说</p>
<p>
	　　从安隐刹至此中间。有世界名娑婆。是中有佛号智生德。今现在为智德菩萨摩诃萨。授无上道记。余如上说</p>
<p>
	　　从娑婆刹至此中间。有世界名纯乐。是中有佛号安立功德王。今现在为离怖菩萨摩诃萨。授无上道记。余如上说</p>
<p>
	　　从纯乐刹至此中间。有世界名列宿开。是中有佛号无碍眼。今现在为妙眼菩萨摩诃萨。授无上道记。余如上说</p>
<p>
	　　从列宿开刹至此中间。有世界名妙金刚。是中有佛号曰无畏。今现在为臣(丹作巨)山菩萨摩诃萨。授无上道记。余如上说</p>
<p>
	　　从妙金刚刹至此中间。有世界名月出是中有佛号曰智聚。今现在为坚力菩萨摩诃萨。授无上道记。余如上说</p>
		

	
	

		</div></div><hr><script charset='utf-8' src='../../js/footer.js'></script></body></html>