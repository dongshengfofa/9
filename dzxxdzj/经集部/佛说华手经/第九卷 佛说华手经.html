<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九卷 佛说华手经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九卷 佛说华手经</center></div><div class='fo'><center>经文出处:来自无量光明网</center><br/><br>
			<p>
	　　<strong>第九卷 佛说华手经 </strong></p>
<p>
	　　后秦龟兹国<a>三藏</a>鸠摩罗什奉诏译</p>
<p>
	　　不退转品第三十</p>
<p>
	　　佛告<a>舍利弗</a>。如来今当断汝等疑亦令将来读诵是经说者受者皆得断疑。<a>舍利</a>弗。如来名为一切智者一切见者一切说者。无法不见无法不闻无法不觉无法不知。了达三世无所挂碍。舍利弗。如来名为无等等者。于一切法悉得正解。自然<a>自在</a>无有所归。如来今欲于大众中作师子吼。置是愚人行邪道法。不须广说。若善男子善女人。发阿耨多罗三藐三菩提心。于是法中应当一心勤行。何以故。应作是念。诸佛无量阿僧祇劫所集阿耨多罗三藐三菩提法。我于是中若生<a>懈怠</a>。必当不信违逆不受不能达知。舍利弗。<a>菩萨</a>若行四法。则坏诸佛无上菩提。何谓为四。离于善友属恶知识。随其所学毁坏大乘。是名初法。又舍利弗。菩萨有所得见深计我心。闻甚深经便大惊畏当坠大坑。是第二法。又舍利弗。菩萨杂学外道经书。巧于诤论多人所敬。是人不能自调伏心。亦复不能调伏诸法。不调伏故不行大乘。是第三法。又舍利弗。菩萨毁禁不能随顺佛所制戒。闻是深空净妙戒法。心不了达不能信乐违逆不受。是第四法。菩萨有是四法不能信受毁坏菩提。尔时<a>世尊</a>。欲明此义。而说偈言</p>
<p>
	　　若近恶知识亦随其所行</p>
<p>
	　　故不乐佛道坏无上菩提</p>
<p>
	　　杂学外经典善巧诸诤论</p>
<p>
	　　其有发言者即皆能破坏</p>
<p>
	　　虽自称智者而实是愚痴</p>
<p>
	　　以如是缘故不信于菩提</p>
<p>
	　　若人贪着我随有所得见</p>
<p>
	　　闻是甚深法而生大惊畏</p>
<p>
	　　是人不能解如实空寂灭</p>
<p>
	　　不了达菩提亦不能信乐</p>
<p>
	　　以<a>破戒</a>缘故能起不善业</p>
<p>
	　　不能随顺学如佛所说戒</p>
<p>
	　　恶口而两舌好出他人过</p>
<p>
	　　如是不善人无恶而不造</p>
<p>
	　　是故当远离不信菩提道</p>
<p>
	　　随我所赞法常当勤修学</p>
<p>
	　　若人欲见佛欲知如是法</p>
<p>
	　　当安隐持戒从是生真智</p>
<p>
	　　若人持净戒菩提心转固</p>
<p>
	　　以深净持戒能灭恶觉观</p>
<p>
	　　故求菩提者当深净持戒</p>
<p>
	　　是人于佛道无有所疑难</p>
<p>
	　　又舍利弗。菩萨有四法能护佛道。何谓为四。自行持戒深发善心安住戒中。博闻正典不杂邪论。闻<a>佛经</a>法能勤读诵。常乐独处顺远离行。舍利弗。菩萨若成如是四法。能护佛道。尔时世尊。欲明此义。而说偈言</p>
<p>
	　　菩萨住戒中不以戒自高</p>
<p>
	　　更求甚深法决定微妙义</p>
<p>
	　　以第一深法求无上菩提</p>
<p>
	　　但修佛<a>正法</a>不习外道论</p>
<p>
	　　终不乐读诵路伽耶经典</p>
<p>
	　　不好讥刺论但拥护<a>佛法</a></p>
<p>
	　　常行寂灭法乐住空闲处</p>
<p>
	　　无有诸<a>色欲</a>能娆乱心者</p>
<p>
	　　我今所赞叹是微妙四法</p>
<p>
	　　为成佛道故汝等当修学</p>
<p>
	　　我于世世中常行如是法</p>
<p>
	　　拥护佛法已故能成大智</p>
<p>
	　　护持佛法故不堕贱恶道</p>
<p>
	　　常生尊贵处为众所侍卫</p>
<p>
	　　能得大<a>财富</a>而不为放逸</p>
<p>
	　　速以造福业知财无常故</p>
<p>
	　　若施则属我不施非己物</p>
<p>
	　　我身及财产命终皆舍去</p>
<p>
	　　能得善眷属亦得善知识</p>
<p>
	　　父母诸亲族能令住佛法</p>
<p>
	　　常乐行善法亦令他信乐</p>
<p>
	　　以是得大喜我修正法故</p>
<p>
	　　常生于<a>世间</a>富贵族姓家</p>
<p>
	　　所生不放逸常乐行善法</p>
<p>
	　　于身命财利不生坚固想</p>
<p>
	　　诸佛甚难值无难处亦难</p>
<p>
	　　见佛得无难能起大利益</p>
<p>
	　　心常乐<a>出家</a>因是生智慧</p>
<p>
	　　心生大喜悦而求最胜慧</p>
<p>
	　　常安住法中能起无上道</p>
<p>
	　　又舍利弗。菩萨有四法。心常喜悦<a>修道</a>自慰。能自了知必当作佛名闻十方。何谓为四。内外所有能尽惠施。安住戒中修诸福德。于众智中为最尊胜。为深法故不惜身命。有读诵是深经者。能加供奉礼敬救护。具此四法。心常喜悦能自安慰。我必作佛名闻十方。尔时世尊。欲明此义而说偈言</p>
<p>
	　　悉舍诸财产安住净戒中</p>
<p>
	　　众智中最胜不疑空寂法</p>
<p>
	　　若见有读诵受持及演说</p>
<p>
	　　如是深经者供以众乐具</p>
<p>
	　　是故此菩萨常喜心行道</p>
<p>
	　　能自记作佛常为世中尊</p>
<p>
	　　若过去未来今现在诸佛</p>
<p>
	　　皆为授记言汝必当逮觉</p>
<p>
	　　若人随学此诸佛所<a>学法</a></p>
<p>
	　　当知是菩萨安住无上道</p>
<p>
	　　此法佛所赞诸菩萨所行</p>
<p>
	　　是人住其中故能成佛道</p>
<p>
	　　譬如以坏瓶从高而坠下</p>
<p>
	　　中间无有碍当知必破坏</p>
<p>
	　　菩萨亦如是能修习此道</p>
<p>
	　　中间无碍者必当得作佛</p>
<p>
	　　譬如人织作以经纬相次</p>
<p>
	　　于中无妨碍能速得成就</p>
<p>
	　　菩萨亦如是常修习此法</p>
<p>
	　　于中不懈怠乃至得成佛</p>
<p>
	　　若人于良田稼植诸果树</p>
<p>
	　　时时加溉灌渐令得滋茂</p>
<p>
	　　随时而养护为障风寒热</p>
<p>
	　　此树渐增长荣郁妙华实</p>
<p>
	　　其荫甚清凉令人乐止息</p>
<p>
	　　华果给众生为之作利益</p>
<p>
	　　菩萨亦如是始种菩提心</p>
<p>
	　　渐修菩萨道咨问多闻者</p>
<p>
	　　以时行惠施常净持禁戒</p>
<p>
	　　诸余菩萨法亦行不懈息</p>
<p>
	　　如是次第行当坐于道场</p>
<p>
	　　坏破诸魔军成无上菩提</p>
<p>
	　　随时转法轮世界所不转</p>
<p>
	　　渐度脱众生将导无量众</p>
<p>
	　　如是大智人发此无上心</p>
<p>
	　　世世不退转乃至成菩提</p>
<p>
	　　是故汝等今当渐修此法</p>
<p>
	　　时至当作佛随时转法轮</p>
<p>
	　　又舍利弗。菩萨有四法。终不退转无上菩提。舍身当为转轮圣王得随意福。得大身力如那罗延。作转轮王舍四天下而行出家。既出家已能得自在修四梵行。命终当得生梵世上作大梵天。何谓为四。舍利弗。菩萨若见塔庙毁坏当加修饰。乃至一块若一搏泥。是为初法。乃至得作大梵天王。又舍利弗。菩萨若于四衢道中多人观处。起佛塔庙造立形像。为作<a>念佛</a>善福之缘。若转法轮及出家相。若坐道场若坏魔军。若现神力若般<a>涅槃</a>。若从天上来下之相。是第二法乃至得作大梵天王。又舍利弗。菩萨若见<a>比丘</a>僧坏为二部众诤讼嗔恚互相过恶。菩萨尔时勤求方便令其和合。是第三法。乃至得作大梵天王。又舍利弗。菩萨若见佛法欲坏。能读诵说乃至一偈。令法不绝勤行修集。为<a>护法</a>故敬养法师。专心护法不惜身命。是第四法。菩萨若成是四法者。世世转身作转轮王。得大身力如那罗延。舍四天下而行出家。既出家已能得随意修四梵行。命终当得生梵世上作大梵王。尔时世尊。欲重明此义。而说偈言</p>
<p>
	　　若见佛塔坏能勤加修饰</p>
<p>
	　　菩萨以是故当得大身力</p>
<p>
	　　于四衢道中造立佛塔庙</p>
<p>
	　　显示佛德相令众心得净</p>
<p>
	　　故获大福报名闻广流布</p>
<p>
	　　亦得大眷属多人所称赞</p>
<p>
	　　若见僧毁坏更共相诤讼</p>
<p>
	　　方便令悔过还使得和合</p>
<p>
	　　以是福缘故勇健无能胜</p>
<p>
	　　能获大身力犹如那罗延</p>
<p>
	　　见佛法欲灭无有信受者</p>
<p>
	　　能一心救护不贪惜身命</p>
<p>
	　　见护持法者加供奉礼敬</p>
<p>
	　　为诸天侍卫诸佛所护念</p>
<p>
	　　以救护法者当为转轮王</p>
<p>
	　　游行四天下以法化诸国</p>
<p>
	　　虽治诸国界而不为放逸</p>
<p>
	　　能恶厌众欲舍国行出家</p>
<p>
	　　能修乐四禅具诸<a>神通</a>力</p>
<p>
	　　净修四梵行常乐诸善福</p>
<p>
	　　于此命终已得生梵世上</p>
<p>
	　　于诸梵天中当为自在王</p>
<p>
	　　是四上妙法诸佛所称赞</p>
<p>
	　　我本为菩萨亦亲近修习</p>
<p>
	　　随所听闻法如说而<a>修行</a></p>
<p>
	　　具足到<a>彼岸</a>逮无上菩提</p>
<p>
	　　若人能修学我本所行法</p>
<p>
	　　世世常尊贵大力难沮坏</p>
<p>
	　　常得人中尊忉利诸天王</p>
<p>
	　　亦于欲界中得作自在王</p>
<p>
	　　又至<a>色界</a>中而作自在王</p>
<p>
	　　一切处尊贵谁不行是道</p>
<p>
	　　能净持禁戒能深有惭愧</p>
<p>
	　　所愿皆得成住诸善福本</p>
<p>
	　　勤修行不怠具行忍<a>禅定</a></p>
<p>
	　　得无上大智明了一切法</p>
<p>
	　　百千万亿种无量方便法</p>
<p>
	　　皆悉能成办速知其义趣</p>
<p>
	　　能于一句中演散无量义</p>
<p>
	　　善巧众技术常于中最胜</p>
<p>
	　　常得大智慧辩才无有量</p>
<p>
	　　专心行菩萨舍离余智慧</p>
<p>
	　　常行质直心善修<a>正见</a>故</p>
<p>
	　　能得值诸佛舍离一切难</p>
<p>
	　　是乘为最大诸佛之所赞</p>
<p>
	　　于是微妙乘不限诸过咎</p>
<p>
	　　不限诸盲者亦不限聋者</p>
<p>
	　　及癃残百病喑痖诸丑陋</p>
<p>
	　　亦不限贫穷及失福德者</p>
<p>
	　　不限造恶业恶趣因缘者</p>
<p>
	　　谁闻赞是乘无一切诸恶</p>
<p>
	　　而当不修学唯除乐恶者</p>
<p>
	　　是故求智者当求是佛慧</p>
<p>
	　　修学此慧故到诸法彼岸</p>
<p>
	　　我世世所生常处尊贵家</p>
<p>
	　　端正力勇健具足诸眷属</p>
<p>
	　　我初不懈怠勤修行精进</p>
<p>
	　　能净持禁戒常一心行慧</p>
<p>
	　　随我过去世所修行善法</p>
<p>
	　　令皆受是报汝等且具观</p>
<p>
	　　过百千万亿无数那由他</p>
<p>
	　　于尔所世界我智悉通了</p>
<p>
	　　亦悉知是中一切众生心</p>
<p>
	　　又知其所行及深心所乐</p>
<p>
	　　我知其所应化以菩提心</p>
<p>
	　　亦知调伏心又能令炽然</p>
<p>
	　　我以佛眼见是世界众心</p>
<p>
	　　知所应<a>教化</a>拔济<a>生死</a>中</p>
<p>
	　　随时往<a>说法</a>教化示导之</p>
<p>
	　　现诸神通力皆令得欢悦</p>
<p>
	　　众生若贪着身色及财富</p>
<p>
	　　为现诸过失因是得涅槃</p>
<p>
	　　若人有深缚依于诸邪见</p>
<p>
	　　亦为示有见令知其过咎</p>
<p>
	　　随众生所贵种种诸形色</p>
<p>
	　　我即为化现示令知正道</p>
<p>
	　　是人得法已欢悦心加敬</p>
<p>
	　　即念言是佛愍我故教化</p>
<p>
	　　即时归依我又归依圣法</p>
<p>
	　　然后渐令得拔诸苦恼箭</p>
<p>
	　　为是人说法令得寂灭道</p>
<p>
	　　是人闻我法渐渐至涅槃</p>
<p>
	　　如我知现在诸法悉无碍</p>
<p>
	　　于过未来世其智亦如是</p>
<p>
	　　佛身甚高大不可得限量</p>
<p>
	　　大神通力者尚无能见顶</p>
<p>
	　　佛力无有量亦无有边际</p>
<p>
	　　以是无量力弥覆恒沙界</p>
<p>
	　　何等是如来真实形色相</p>
<p>
	　　一切众生类无能限量者</p>
<p>
	　　若有众生来欲见佛形色</p>
<p>
	　　即见种种身不能取定相</p>
<p>
	　　见佛变<a>化身</a>心得大欢悦</p>
<p>
	　　种种称赞我是则为错谬</p>
<p>
	　　一切众生类无能见佛身</p>
<p>
	　　乃至以天眼亦所不能睹</p>
<p>
	　　汝等今所见是佛神通力</p>
<p>
	　　真佛身相者不可得思议</p>
<p>
	　　佛于一毛孔所现神通力</p>
<p>
	　　所利益众生尚不可思议</p>
<p>
	　　于一毛孔中出无数亿光</p>
<p>
	　　能过恒河沙无量诸世界</p>
<p>
	　　汝等今赞我真坐于此众</p>
<p>
	　　十方世界中亦各自谓尔</p>
<p>
	　　我以一切智说佛智慧力</p>
<p>
	　　犹尚不能尽而况诸声闻</p>
<p>
	　　诸佛难思议法亦难思议</p>
<p>
	　　若能信此者报亦难思议</p>
<p>
	　　尔时会中。有七岁童子。名曰撰择。从坐而起。合掌向佛。而说偈言</p>
<p>
	　　世尊我发心愿当<a>如法</a>王</p>
<p>
	　　闻不思议法而发大庄严</p>
<p>
	　　请一切众生设大法施会</p>
<p>
	　　作是师子吼如所说能成</p>
<p>
	　　世尊我从今永不贪家属</p>
<p>
	　　今于佛法中出家修正道</p>
<p>
	　　出家修进行及禅定智慧</p>
<p>
	　　故逮是正觉今我亦修学</p>
<p>
	　　我深生欲乐愿速听出家</p>
<p>
	　　剃发被法服常修行上法</p>
<p>
	　　当以知见力简择是世界</p>
<p>
	　　我当为世尊唯愿听出家</p>
<p>
	　　我无众生想无有众生故</p>
<p>
	　　达知是法已当为众生说</p>
<p>
	　　破魔军众已恐怖诸外道</p>
<p>
	　　坏裂邪见网为众作大利</p>
<p>
	　　我行安乐道能至于涅槃</p>
<p>
	　　是道无生相故不可思议</p>
<p>
	　　除断我痴冥法明照于世</p>
<p>
	　　当说如实法随诸法性相</p>
<p>
	　　得大神通力现诸希有事</p>
<p>
	　　众生若见者渐断一切疑</p>
<p>
	　　尔时世尊。告撰择言。善哉善哉。童子。汝于我法欲出家也。唯然世尊。即时如来。而说偈言</p>
<p>
	　　虽不服染衣心无所染着</p>
<p>
	　　则于佛法中是名真出家</p>
<p>
	　　虽不除饰好能断诸结缚</p>
<p>
	　　心无缚无解是名真出家</p>
<p>
	　　虽不受禁戒心常离诸恶</p>
<p>
	　　开定慧<a>德行</a>是名真出家</p>
<p>
	　　虽不受持法能坏诸法故</p>
<p>
	　　离一切<a>法相</a>是名真出家</p>
<p>
	　　若不分别我亦不得众生</p>
<p>
	　　而心不退没是名发菩提</p>
<p>
	　　若发菩提心不得尽心相</p>
<p>
	　　无得而不动是人不可坏</p>
<p>
	　　尔时舍利弗作如是念。今此童子。发意已来其已久如。佛乃为说是甚深法。时舍利弗以偈问佛</p>
<p>
	　　是撰择童子所行为多少</p>
<p>
	　　闻是甚深法而心不惊畏</p>
<p>
	　　是人于先世曾见几所佛</p>
<p>
	　　闻此甚深法即便能信受</p>
<p>
	　　曾从几如来闻如是深法</p>
<p>
	　　今闻世尊说而心不退没</p>
<p>
	　　即时世尊。以偈答曰</p>
<p>
	　　是撰择童子曾于此世界</p>
<p>
	　　从无量诸佛闻是甚深法</p>
<p>
	　　我知此童子鸯伽摩伽国</p>
<p>
	　　所闻诸佛法修行菩萨道</p>
<p>
	　　能明了达知阴界并诸入</p>
<p>
	　　及知三脱门是处及非处</p>
<p>
	　　迦尸憍萨罗此中所闻法</p>
<p>
	　　我皆悉知见亦如上二国</p>
<p>
	　　是撰择童子已到智彼岸</p>
<p>
	　　善法极增长故得如是智</p>
<p>
	　　算数诸伎艺及世界文颂</p>
<p>
	　　如是诸智事悉皆不忘失</p>
<p>
	　　一切世界智无不可废忘</p>
<p>
	　　出世之智慧谓知诸法空</p>
<p>
	　　若人能了达一切法空相</p>
<p>
	　　经历无量劫终不失此智</p>
<p>
	　　是名大智慧能灭诸烦恼</p>
<p>
	　　乐此空智者于法无恼患</p>
<p>
	　　时舍利弗问童子言。汝于佛法欲出家也。童子对曰。不欲出家。我今即为已出家也。时舍利弗。以偈问曰</p>
<p>
	　　我今不见汝身被染法服</p>
<p>
	　　亦不剃须发云何言出家</p>
<p>
	　　汝亦无应器和尚阿阇梨</p>
<p>
	　　又不受禁戒云何名出家</p>
<p>
	　　于何众<a>受戒</a>谁为白羯磨</p>
<p>
	　　此是佛法中次第出家法</p>
<p>
	　　汝无此众事云何名出家</p>
<p>
	　　如是诸所问当见如实答</p>
<p>
	　　时撰择童子。以偈答曰</p>
<p>
	　　若不着<a>袈裟</a>不着非袈裟</p>
<p>
	　　不舍不受法名著真袈裟</p>
<p>
	　　我受智袈裟不生诸忧恼</p>
<p>
	　　是衣净无垢我常着此服</p>
<p>
	　　断除诸结使则为剃发须</p>
<p>
	　　慧力所断故后更不复生</p>
<p>
	　　我器不思议能受一切法</p>
<p>
	　　不盈亦不减常持众善法</p>
<p>
	　　我自行善法终不从他受</p>
<p>
	　　自成一切智是受具足戒</p>
<p>
	　　佛为我羯磨观诸法等故</p>
<p>
	　　常修行佛道随逐于诸佛</p>
<p>
	　　是名我出家亦是我戒法</p>
<p>
	　　是则我衣钵亦是白羯磨</p>
<p>
	　　我所行无量于尊法造业</p>
<p>
	　　从一佛国界复至一佛土</p>
<p>
	　　安处于道场行不思议施</p>
<p>
	　　我终不独食当共无量众</p>
<p>
	　　尔时世尊谛视童子。即时童子须发自堕袈裟着身如新除发。七日之后得五神通。即于其处忽然不见。时此世界地大震动。众生恐畏天鼓自鸣。百千伎乐同时俱作。有大光明普照天地。时佛微笑。种种妙色无量焰光从口而出。三绕世界还从顶入。尔时阿难偏袒右肩。合掌向佛。以偈问曰</p>
<p>
	　　众中最胜调御师行上福德巍巍尊</p>
<p>
	　　智慧通达无障碍今问普智无上觉</p>
<p>
	　　世尊何缘故微笑佛不妄笑必有因</p>
<p>
	　　谁应从佛得受记唯愿世尊断我疑</p>
<p>
	　　世尊口出大光明其明普照诸世界</p>
<p>
	　　周匝绕此世界已还从顶上入不现</p>
<p>
	　　当为何人作利益谁于佛慧得受记</p>
<p>
	　　故使世尊现微笑大光普照佛世界</p>
<p>
	　　今是世界悉庄严一切众生皆悦乐</p>
<p>
	　　而心安靖不放逸现如是等神通力</p>
<p>
	　　佛告阿难。汝今见是撰择童子身被法服即于此处忽然不现耶。阿难对曰。唯然已见。阿难当知。今是童子。于此灭已。即便现于阿閦佛土妙喜世界。尽彼<a>寿命</a>净修梵行。即于是身续增其寿。如此天帝释提桓因即于现身更增寿命。撰择童子。即以此身。从一佛土至一佛土。亦于诸国续增寿命。如是展转经历无量阿僧祇劫未曾离佛。于诸佛所皆以现身续增其寿。过是无量阿僧祇劫。然后当得无上菩提。得成为佛。号曰大智撰择。其佛世界名常照明。阿难。彼土众生终不受胎皆悉化生。于莲华上结加趺坐。彼佛国界具如是等种种众妙福德庄严。阿难。菩萨有四法。转身当作善来比丘。终不受胎莲华化生。即于现身续增寿命。何谓为四。自乐出家亦劝他人令行出家。亦为佐助出家因缘。即出家已为之说法示教利喜。是名初法。复次阿难。菩萨自能勤行求诸佛法。亦化他人勤行求法。是第二法。复次阿难。菩萨自行和忍。亦化他人令住忍中。是第三法。复次阿难。菩萨自能习行方便深发大愿。亦化他人令行方便及发大愿。是第四法。阿难。菩萨若成是四法者。转身当作善来比丘。终不受胎莲华化生。即于现身续增寿命。复次阿难。菩萨若成四法。终不退失无上菩提。何谓为四。菩萨坚固深发无上菩提之心。常乐见佛听法无厌。常行实语不乐欺诳。阿难。菩萨若成是四法者。于无上菩提终不退转。即时世尊欲明此义。而说偈言</p>
<p>
	　　坚固深发心常乐见诸佛</p>
<p>
	　　听法无厌足<a>常住</a>实语中</p>
<p>
	　　见苦恼众生深生愍念心</p>
<p>
	　　知众生心已随应而说法</p>
<p>
	　　是人常听法其心无厌足</p>
<p>
	　　常发勤修行增长智慧故</p>
<p>
	　　常为诚信者安住实语中</p>
<p>
	　　其有所言说终无有错谬</p>
<p>
	　　若于是四法随时而修学</p>
<p>
	　　当得佛菩提转无上法轮</p>
<p>
	　　我说是法中得无量果报</p>
<p>
	　　谁闻如是法而不修学者</p>
<p>
	　　复次阿难。菩萨摩诃萨若成四法。终不忘失无上菩提。诸天龙神皆来劝助。常不离于众圣<a>福田</a>。若无诸圣便于众会自为福田。何谓为四。菩萨摩诃萨。勤行不懈教化众生令发无上菩提之心。勤行不懈供奉如来为求法故。以尊敬心供奉法师。若见众生恐畏苦恼施以<a>无畏</a>。阿离。菩萨若成是四法者。世世不失菩提之念。尔时世尊欲重宣此义。而说偈言</p>
<p>
	　　供奉诸佛尊敬佛法亦以敬心</p>
<p>
	　　供奉法师见诸苦恼恐畏众生</p>
<p>
	　　即施无畏救诸苦恼以是善根</p>
<p>
	　　常得见佛天神劝言当勤修行</p>
<p>
	　　若不见佛及<a>佛弟子</a>若辟支佛</p>
<p>
	　　诸圣福田能自出家修寂灭智</p>
<p>
	　　入深禅定起五神通得神通已</p>
<p>
	　　游诸世界入诸聚落令众住法</p>
<p>
	　　众生闻已离于不善不起恶业</p>
<p>
	　　转相敬顺众生从是皆得安乐</p>
<p>
	　　彼以法尊我亦如是人自行法</p>
<p>
	　　得是福德自利利他谁不行善</p>
<p>
	　　故求佛道当行是法终不失佛</p>
<p>
	　　不思议智</p>
<p>
	　　我本修是法度善福彼岸</p>
<p>
	　　了达是法已得无上菩提</p>
<p>
	　　我实是世雄亦世界最胜</p>
<p>
	　　又能与世界无上妙智慧</p>
<p>
	　　阿难。以是缘故。当知菩萨能行是法利益众生。则能修习具足佛法。阿难。乃往过去无量无边阿僧祇劫。即于此界阎浮提处。有大国王名曰方音王。大夫人生一太子。时诸天神同声唱言。行善法人今出于世。王闻是声即时惊怪。何名为法。何名非法。阿难。是王太子渐渐长大至年七岁。诣父王所稽首礼足于一面立。问父王言。云何为法。云何非法。时方音王。以偈答曰</p>
<p>
	　　行施持戒断爱欲行忍坚住诸善福</p>
<p>
	　　离杀盗淫诸不善是名诸圣所赞法</p>
<p>
	　　尔时太子。以偈问曰</p>
<p>
	　　父母所说法若在家治国</p>
<p>
	　　可得遍行耶愿时答此义</p>
<p>
	　　可行不可行唯愿如实答</p>
<p>
	　　实语度恶道不畏堕<a>地狱</a></p>
<p>
	　　妄语堕恶趣当受无间苦</p>
<p>
	　　是故勿妄语如实为我说</p>
<p>
	　　时方音王。以偈答曰</p>
<p>
	　　若在家治国不能具诸善</p>
<p>
	　　刀杖楚害人是中何有法</p>
<p>
	　　若人不从命我嗔发恶口</p>
<p>
	　　强夺他财物系闭加楚毒</p>
<p>
	　　我若出游观民众悉恐畏</p>
<p>
	　　皆念王今出我等遭何罪</p>
<p>
	　　若我处正坐有司将罪人</p>
<p>
	　　罗列在我前言王随意治</p>
<p>
	　　我审其罪咎即便加楚害</p>
<p>
	　　但为他事故自起众罪业</p>
<p>
	　　若纵则相妨国界则乱坏</p>
<p>
	　　故我苦切治民众则恐畏</p>
<p>
	　　言王大威严甚恶无慈愍</p>
<p>
	　　谁当住此国敢不随教令</p>
<p>
	　　时太子法行从王闻此偈</p>
<p>
	　　生厌心白王我欲具行法</p>
<p>
	　　我不贪国位为他起罪业</p>
<p>
	　　当舍离父母出家具修法</p>
<p>
	　　若王不见听我今当自害</p>
<p>
	　　饮毒自坠高或以刀<a>自杀</a></p>
<p>
	　　王闻子誓已即大忧恼言</p>
<p>
	　　汝随意自娱我当治国事</p>
<p>
	　　当恣汝财产游戏诸林馆</p>
<p>
	　　何用是出家为人所形笑</p>
<p>
	　　盛年受五欲老至当出家</p>
<p>
	　　命促难保信僶未生厌心</p>
<p>
	　　答言受世乐无厌增嗔恼</p>
<p>
	　　出家离众秽常修行慈喜</p>
<p>
	　　独在空闲野于是起净乐</p>
<p>
	　　当依止此处持戒修梵行</p>
<p>
	　　王可共出家国民众何益</p>
<p>
	　　为他造恶业自受地狱苦</p>
<p>
	　　吞食热铁丸及饮沸销铜</p>
<p>
	　　邪行起罪业宛转地狱中</p>
<p>
	　　铁钉钉其体热铁鍱缠身</p>
<p>
	　　又以铁犁牛耕裂坏其体</p>
<p>
	　　狱卒甚可畏青眼而黄头</p>
<p>
	　　将人到镬汤铁叉回转身</p>
<p>
	　　经历千万岁备受众苦恼</p>
<p>
	　　罪业深重故求死不能得</p>
<p>
	　　若从镬汤出复入大火坑</p>
<p>
	　　其身猛焰起如焚干竹林</p>
<p>
	　　若得出火坑即复堕火山</p>
<p>
	　　从火山下出复入沸屎坑</p>
<p>
	　　是中沸焰起铁[口*(隹/乃)]虫唼身</p>
<p>
	　　无量亿千岁涌没于其中</p>
<p>
	　　或于此得脱复入竹刺林</p>
<p>
	　　猛火大焰起热炭烧烁身</p>
<p>
	　　入此林中时四面大风起</p>
<p>
	　　鼓动此竹林刺割其身体</p>
<p>
	　　或从此得出即复入刀林</p>
<p>
	　　枝叶如剑戟刀矟及戈牟</p>
<p>
	　　即入此林时四面起暴风</p>
<p>
	　　飘雨诸锋刃段段割截身</p>
<p>
	　　如是雨刀剑割截身体时</p>
<p>
	　　无量亿千岁苦毒不可忍</p>
<p>
	　　或于此得出即入灰河中</p>
<p>
	　　皮肉悉烂尽唯有骸骨连</p>
<p>
	　　经历无量岁具受众苦恼</p>
<p>
	　　或从此得出复入销铜河</p>
<p>
	　　融铜泛溢满击浪震大音</p>
<p>
	　　回旋百千匝波涌而扬涛</p>
<p>
	　　经流地狱堑罪人悉入中</p>
<p>
	　　即堕此中时波浪所颠覆</p>
<p>
	　　不能得崖底漂没于中流</p>
<p>
	　　或从此得出罗刹在岸边</p>
<p>
	　　黄眼而长齿还捉收缚之</p>
<p>
	　　捉已而问言汝欲何所求</p>
<p>
	　　答言我饥乏唯须食为先</p>
<p>
	　　即时恶罗刹置热铁地上</p>
<p>
	　　令吞热铁丸烧烂其五藏</p>
<p>
	　　内外俱燋然遥见大灰河</p>
<p>
	　　谓是清冷泉奔走自投身</p>
<p>
	　　若于此得脱还入沸屎地</p>
<p>
	　　刀山及火坑轮转此众苦</p>
<p>
	　　王富贵无常不久当败坏</p>
<p>
	　　身命及尊贵佛说皆无常</p>
<p>
	　　故当受我言舍国共出家</p>
<p>
	　　命终当生天亦得离众苦</p>
<p>
	　　出家处空闲修净戒禅定</p>
<p>
	　　常乐行慈悲及修空寂灭</p>
<p>
	　　尔时自当知无有与等者</p>
<p>
	　　得寂灭安乐犹如大梵王</p>
<p>
	　　太子如是说时王及夫人</p>
<p>
	　　并余一切众无能障碍者</p>
<p>
	　　王子出家已求法行禅定</p>
<p>
	　　具足五神通为众演说法</p>
<p>
	　　修行寂灭心乐说空<a>无我</a></p>
<p>
	　　诸法无缚解当说如是法</p>
<p>
	　　诸人今皆当一心正观法</p>
<p>
	　　是阴界入中何有我我所</p>
<p>
	　　百千亿众生闻法已出家</p>
<p>
	　　父王及夫人亦于法出家</p>
<p>
	　　是人出家已发如是愿言</p>
<p>
	　　王子所求法愿我皆得之</p>
<p>
	　　随学是菩萨皆发无上心</p>
<p>
	　　随其所说法成佛入涅槃</p>
<p>
	　　阿难彼王子求法化父母</p>
<p>
	　　令住佛法者汝谓异人乎</p>
<p>
	　　阿难汝勿疑即今我身是</p>
<p>
	　　为众作大利令住佛道中</p>
<p>
	　　我从发意来常一心求法</p>
<p>
	　　勤进力坚固终无有懈息</p>
<p>
	　　我常修是法无有懈惓心</p>
<p>
	　　终不生狐疑当得佛道不</p>
<p>
	　　常志乐菩提修习上精进</p>
<p>
	　　求法以乐心故得最胜慧</p>
<p>
	　　若人求菩提当如我修学</p>
<p>
	　　终不退失利成佛转法轮</p>
<p>
	　　为法品第三十一</p>
<p>
	　　佛告阿难。菩萨有四法。闻所说法达其意趣。能得智慧得堪受法。得坚固念具足义法。何谓为四。发勤修行求如是等甚深经法。得是法已如所说住。自住于法亦能劝导令多众生入是法中。入法中已能为解说示教利喜。尔时世尊欲明此义。而说偈言</p>
<p>
	　　菩萨求深法能得无上乐</p>
<p>
	　　未得如是法终不中懈怠</p>
<p>
	　　闻是甚深法于独处思惟</p>
<p>
	　　如是所闻法常一心修学</p>
<p>
	　　能教化他人令如己所住</p>
<p>
	　　非但以言说身行引导之</p>
<p>
	　　复次阿难。菩萨摩诃萨。为斯法故。常随法师作是念言。我所不闻不知之法。或当乖互失是法利。尔时世尊。即说偈言</p>
<p>
	　　若有多闻人常随逐亲近</p>
<p>
	　　视之如法王为修集法故</p>
<p>
	　　我所未闻法不知其义趣</p>
<p>
	　　因缘或乖错则失是法利</p>
<p>
	　　生坚固精进舍离一切欲</p>
<p>
	　　常求决定法以增真智慧</p>
<p>
	　　亲近有智人多闻及利根</p>
<p>
	　　为众所尊敬能持此经者</p>
<p>
	　　复次阿难。菩萨摩诃萨。如所闻法广为人说。而不为法之所伤害。阿难。云何为法之所伤害。若有比丘贪著名称衣服饮食卧具汤药种种利养。为他赞说随顺头陀甚深净戒空相应法。又自不能如说修行。是名比丘为法所害。尔时世尊欲明此义。而说偈言</p>
<p>
	　　菩萨闻是法为大众广说</p>
<p>
	　　当如佛所行勿为法所害</p>
<p>
	　　勿为资生故亦勿为称赞</p>
<p>
	　　恒以慈悲心而说无上法</p>
<p>
	　　于苦恼众生而起大慈悲</p>
<p>
	　　当一心说法为利众生故</p>
<p>
	　　若人以利养为大众说法</p>
<p>
	　　依于世利故则为法所害</p>
<p>
	　　当随从智者如其所说学</p>
<p>
	　　不为法所害是名拥护法</p>
<p>
	　　十方诸世尊皆称赞是人</p>
<p>
	　　善哉能说法亦住此法中</p>
<p>
	　　复次阿难。菩萨摩诃萨。若求法时。不取法师恶视嚬蹙轻贱慠慢如是诸过。恒如所应一心求法。阿难。菩萨云何如应求法。若诸师长如法教授安住其中为具足法勤加修行。以诸衣服饮食卧具汤药所须而供奉之。是名菩萨如应求法。尔时世尊。而说偈言</p>
<p>
	　　菩萨求法时不取法师过</p>
<p>
	　　随为他人说亦自住其中</p>
<p>
	　　菩萨求法时如所说应住</p>
<p>
	　　如法而求法安住是法中</p>
<p>
	　　是故求法者应如所说住</p>
<p>
	　　是名为初法谓能如说行</p>
<p>
	　　故能证寂灭如我之所说</p>
<p>
	　　我本学是法能得是菩提</p>
<p>
	　　常应勤求法于法生敬心</p>
<p>
	　　所从闻法者应生世尊想</p>
<p>
	　　应作如是念此则我大师</p>
<p>
	　　是人开导我令住正道中</p>
<p>
	　　是则我世尊心常加尊敬</p>
<p>
	　　因是大师故舍离于世乐</p>
<p>
	　　阿难汝当知乃往过去世</p>
<p>
	　　过无量无边不可思议劫</p>
<p>
	　　有佛现于世号须弥山王</p>
<p>
	　　是佛灭度后<a>弟子</a>违须罗</p>
<p>
	　　利根有大智为众赞说法</p>
<p>
	　　决了甚深义达知阴界入</p>
<p>
	　　能到戒彼岸分别阿毗昙</p>
<p>
	　　善修三学法坚持佛法藏</p>
<p>
	　　须弥山王佛加其神通力</p>
<p>
	　　求诸佛大智了达甚深法</p>
<p>
	　　是比丘福德说之不可尽</p>
<p>
	　　时华大城中有豪贵长者</p>
<p>
	　　富有诸财产福德故高明</p>
<p>
	　　其名为乐善多人所宗敬</p>
<p>
	　　持戒有德行多闻广流布</p>
<p>
	　　是长者一时到违须罗所</p>
<p>
	　　即以多闻智随宜为说法</p>
<p>
	　　长者闻法已喜心发是言</p>
<p>
	　　我所有财产尽以相供给</p>
<p>
	　　时彼比丘言善哉能大施</p>
<p>
	　　闻法得信解是佛法根本</p>
<p>
	　　以所有财物奉上法师已</p>
<p>
	　　于二十岁中常随为给侍</p>
<p>
	　　是乐善长者随从法师时</p>
<p>
	　　得闻种种法心终无厌足</p>
<p>
	　　又发如是心欲种种供施</p>
<p>
	　　如是供施时心终不懈倦</p>
<p>
	　　一来问讯时持二十亿金</p>
<p>
	　　以奉上法师即皆为受用</p>
<p>
	　　常如是数数随时而供给</p>
<p>
	　　以是供给故心得大欢悦</p>
<p>
	　　违须罗法师所将诸弟子</p>
<p>
	　　亦复皆供给各以千两金</p>
<p>
	　　既奉尔所金又各献三衣</p>
<p>
	　　一一衣价直二十亿两金</p>
<p>
	　　又为违须罗及诸比丘众</p>
<p>
	　　各各起房舍高广甚严好</p>
<p>
	　　造一一诸塔各二十亿金</p>
<p>
	　　床榻诸被褥皆具足严饰</p>
<p>
	　　法师常随时于此中说法</p>
<p>
	　　为众作大利乃至终其寿</p>
<p>
	　　是乐善长者加供奉其尸</p>
<p>
	　　积众香阇维起塔百由旬</p>
<p>
	　　七体七宝塔以盛师舍利</p>
<p>
	　　安置大塔中常华香供养</p>
<p>
	　　此乐善长者如是设供已</p>
<p>
	　　终值无量佛永不堕恶道</p>
<p>
	　　是善福缘故八十亿劫中</p>
<p>
	　　常为大梵王亦恒见诸佛</p>
<p>
	　　又八十亿劫为忉利天王</p>
<p>
	　　常得见诸佛以种种供养</p>
<p>
	　　又于尔所劫为转轮圣王</p>
<p>
	　　常能见诸佛亦皆深供奉</p>
<p>
	　　从是已次第复得值无量</p>
<p>
	　　无数阿僧祇那由他诸佛</p>
<p>
	　　既值无量佛亦无量供奉</p>
<p>
	　　能问诸佛道佛亦随义答</p>
<p>
	　　阿难汝谓彼于华大城中</p>
<p>
	　　大名闻长者为是异人乎</p>
<p>
	　　汝勿怀此疑即今我身是</p>
<p>
	　　我尔时奉事违须罗法师</p>
<p>
	　　为具佛法故作如是供养</p>
<p>
	　　是善根缘故得无上菩提</p>
<p>
	　　我供给法师所造诸德本</p>
<p>
	　　能获大果报至今犹不尽</p>
<p>
	　　我从是因缘世世转高尊</p>
<p>
	　　得见无量佛亦闻诸佛法</p>
<p>
	　　彼诸佛所答亦如我今说</p>
<p>
	　　是名真佛道汝等当修学</p>
<p>
	　　阿难白佛言。甚奇希有。如来乃从久远已来深积德本。于过去世常得尊贵。世尊。违须罗比丘。今为现在为入涅槃。佛告阿难。是比丘今未入涅槃。于我法中行菩萨道。阿难复言。希有世尊。乐善长者供事法师。因是德本逮无上菩提。而是法师今犹甫尔行菩萨道。佛告阿难。是违须罗。不能如我发菩提心。恒以乐道而求菩提舍是苦行。阿难。我于长夜常以苦道求阿耨多罗三藐三菩提。我本修行菩萨道时。作如是愿。若有众生多随恶业。堕三恶道备受诸苦。我于尔时当成正觉度脱此诸苦恼众生。阿难。是违须罗所修行愿。说不可尽。算数譬喻亦不能明。以大行施深发无上菩提之心。以此善根作如是愿。若我修行菩提道时。其有众生未入法位及求声闻辟支佛者。此诸众生。得见我身若闻我名。皆得必定无上菩提。阿难白佛言。世尊。是违须罗法师受彼乐善上供给者。今或在此大众会中。佛告阿难。违须罗比丘在此众中。今于我前立者是也</p>
<p>
	　　叹会品第三十二</p>
<p>
	　　阿难白佛言。希有世尊。今此大众行净人会。佛言。如是如是。阿难。如汝所言。此众皆是行净人会。谓诸菩萨摩诃萨众。阿难。此会大众为师子会无所畏会。为大龙会。为殊特会无比之会。阿难白佛言。世尊。何故名为大人会为师子会。阿难。于一切法破大无明。利益无量无数众生。发大愿故。名大人会。是诸菩萨发大庄严。能摄一切诸佛法故。名师子会。又复阿难。如师子王处深谷中。随所住处诸小虫兽不能得近。以不堪受其气响故。若有近者闻其气响即皆躄地。阿难。是菩萨会诸大人会大师子会殊特之会及无比会亦复如是。随所在处。魔若魔天魔所使人不得娆近。或来近者即得苦恼。恐畏心悔还没不现。不堪菩萨大神德故。阿难。如师子王三发声吼。其声遍闻一由旬内。上下亦各彻一由旬。阿难。是师子吼诸小师子尚皆怖畏。况余鸟兽。白香象王闻其吼声亦皆怖畏。不能自制失声大呼。阿难。是菩萨会大师子会无所畏会。诸新学者假名菩萨如小师子。闻大吼声即时潜伏阿难。是大众中诸恶菩萨。贪着利养求广名称。闻大菩萨说甚深法。皆大惊畏坠深坑谷。何以故。是大菩萨说空无相无作之声。诸小菩萨着于吾我阴界诸入。亦着持戒禅定智慧。着诸<a>道果</a>。亦着涅槃及诸佛故。不能堪受。阿难。于佛法中。何谓为空无相无作。我虽说空。而于其中无法是空亦无所属。无以为空亦无处所。阿难。我说无相。此中无法可名无相。亦无所属。亦无有法以为无相。亦无处所。阿难。我说无作。是中无法可名无作。亦无所属。亦无有法以为无作。亦无处所。阿难。如来虽说是可断法。而于此中无可断法。亦无断者无用断法无所断处。阿难。如来虽说是可证法。而于此中无所证法。亦无证者。无用证法无所证处。阿难。如来虽说是可修法。而于是中无所修法。亦无修者。无用修法亦无修处。阿难。如来虽说是散坏法。而于是中无法可坏。亦无坏者。无用坏法。亦无坏处。阿难。如来虽说是有为法。而无有法是有为也。亦无所属亦无所用。是有为法。阿难。如来虽说是无为法。而于其中无无为法。亦无所属亦无所用。是无为法。阿难。如来虽说垢法。而于是中无法是垢。亦无所属亦无所用。是垢法也。阿难如来虽说净法。而于是中无法是净。亦无所属亦无所用。是净法也。阿难。是则名为一切法印不可坏印不可变异。于是印中亦无印相。阿难。若诸菩萨能得此印。是名真实人中师子能独步者无惊畏者。以师子吼恐诸外道皆令潜伏。降诸魔众。诸贪著者所不能及。怖增上慢动我见者。不信魔使悦诸佛子。能为十方一切众生。开佛法藏。能建法幢。击大法鼓。吹大法[彖/虫]。令诸佛子得饮法味分别法施。能演说法充足善入。阿难如师子王从所住出三发声吼。师子之子闻是声已。喜而奋迅无所怖畏顾视四方。阿难。是诸大智师子之会无恐畏会大智士会。为真菩萨深发无上菩提心者。善根未熟。若闻如是诸法实相师子吼声。不惊不畏更增喜心。阿难。如师子王随所住处独步无畏。如是大师子会无恐畏会。有于佛法发大庄严发无等侣无二庄严。作如是念。我当独得成无上菩提。当无等侣证诸佛法。阿难。如师子王有师子牝。若怀妊时一受无二。阿难。是师子会无恐畏会大菩萨会。所有菩萨发大乘心。更不复受二乘之念。阿难。如师子王欲害众兽。若大若小等加一力。阿难。是师子会无恐畏会大菩萨会所有说法。皆以一心普令等解。是故阿难。今此大会名师子会◎</p>
<p>
	　　◎上坚德品第三十三</p>
<p>
	　　尔时会中有一比丘名曰坚意。即从坐起。偏袒右肩。恭敬合掌。白佛言。世尊。我欲供奉是经法故。亦欲供奉三世诸佛及诸菩萨学是法者。亦欲劝助令增善根。以是事故。今以所珍奉上世尊。即以上衣散如来上。又执中衣而白佛言。今以此衣奉献世尊。愿于来世在在所从闻此法者。随佛意故亦奉是衣。即时坚意往诣星得比丘所言。汝善知识。佛赞我故共以此衣奉上如来。即与星得共持是衣。为增善根欲以上佛。即时如来现大神力。尔时阿难及诸四众。皆于衣中得见如来种种神变。阿难白佛言。希有世尊。如来虽知故问。阿难。汝见何义名为希有。尔时阿难欲明此事。以偈白佛</p>
<p>
	　　我等于此衣见无量菩萨</p>
<p>
	　　勇心发菩提赞佛已飞去</p>
<p>
	　　又见诸菩萨皆从此衣中</p>
<p>
	　　取无量百千阿僧祇种衣</p>
<p>
	　　取是诸衣已即奉十方佛</p>
<p>
	　　我见此彼处无量神通力</p>
<p>
	　　奉上佛衣者佛皆与授记</p>
<p>
	　　是人渐行道皆当得作佛</p>
<p>
	　　随其所住处皆能净佛土</p>
<p>
	　　众生各各谓于此处成佛</p>
<p>
	　　又见无量亿种种诸伎乐</p>
<p>
	　　从是出法音空中闻佛声</p>
<p>
	　　我见三千界诸佛皆充满</p>
<p>
	　　世尊我今念自谓非声闻</p>
<p>
	　　神通力希有曜惑我心目</p>
<p>
	　　我今以圣智观<a>三界</a>皆空</p>
<p>
	　　我于此空智及尽无生智</p>
<p>
	　　如是众智中常不失<a>正念</a></p>
<p>
	　　但以业报根于中有错谬</p>
<p>
	　　四众咸欢悦飞在于空中</p>
<p>
	　　皆悉坐众宝千叶莲华上</p>
<p>
	　　又于此衣中见十方世界</p>
<p>
	　　诸佛世导师及大众围绕</p>
<p>
	　　又见诸上人行不思议施</p>
<p>
	　　为求菩提故常亲近诸佛</p>
<p>
	　　以知是因缘能大利众生</p>
<p>
	　　能自身现化遍十方说法</p>
<p>
	　　我衣中所见其事不可尽</p>
<p>
	　　见衣中菩萨<a>欢喜</a>心尊敬</p>
<p>
	　　如梵王自在了达神通力</p>
<p>
	　　多闻大辩才皆得陀罗尼</p>
<p>
	　　转佛正智轮如是遍十方</p>
<p>
	　　又见诸菩萨所游诸世界</p>
<p>
	　　皆变成众宝华香诸庄严</p>
<p>
	　　见佛坐道场转无上法轮</p>
<p>
	　　如是佛神力皆于衣中现</p>
<p>
	　　能于诸世界变化若干形</p>
<p>
	　　说法为利益皆令住菩提</p>
<p>
	　　今所见希有是事难可信</p>
<p>
	　　佛神力无量能示于众生</p>
<p>
	　　佛为良福田受施中第一</p>
<p>
	　　施者得大果能断一切苦</p>
<p>
	　　若我千万劫称扬不能尽</p>
<p>
	　　为谁故示现如是神力事</p>
<p>
	　　谁当净佛土修是菩萨道</p>
<p>
	　　谁得此神力愿佛断我疑</p>
<p>
	　　七宝诸莲华其大如车轮</p>
<p>
	　　众菩萨坐上游空到十方</p>
<p>
	　　觐佛已还此即逮无上觉</p>
<p>
	　　世界广严净现不思议力</p>
<p>
	　　我于此世界见有一菩萨</p>
<p>
	　　勤进行菩提手执衣而立</p>
<p>
	　　愿佛说是事云何而修学</p>
<p>
	　　此必昔曾无量施亦行无量<a>随喜</a>心</p>
<p>
	　　愿与一切众生共是故今见皆得乐</p>
<p>
	　　世尊为我说是事断一切众心所疑</p>
<p>
	　　是故比丘造此愿为是星得为坚意</p>
<p>
	　　佛告阿难。且待须臾。坚意菩萨欲有所问后当答此。时坚意菩萨白佛言。世尊。欲有所问。若佛听许乃敢咨请。佛告坚意。恣汝所问。当为汝说令得欢喜。时坚意言。世尊。所言入法门者。云何为法。云何为门。云何得入。唯愿世尊。具分别说此名为法。是名为门。如是得入。此名入者。尔时坚意。以偈问曰</p>
<p>
	　　云何为上法云何是法门</p>
<p>
	　　云何入此门唯愿答是义</p>
<p>
	　　云何入是门能得佛菩提</p>
<p>
	　　云何说法时辩才无穷尽</p>
<p>
	　　是法从何来今来住何所</p>
<p>
	　　云何于诸法其念不错谬</p>
<p>
	　　云何名入相云何名已入</p>
<p>
	　　云何说法时诸法现在前</p>
<p>
	　　说种种法时云何心不乱</p>
<p>
	　　云何无量劫辩才不断绝</p>
<p>
	　　如是诸菩萨为何所志求</p>
<p>
	　　说法无边际而无增上慢</p>
<p>
	　　是菩萨先世云何施回向</p>
<p>
	　　世世说法时辩才不断绝</p>
<p>
	　　本云何持戒云何净修戒</p>
<p>
	　　云何戒回向而心不劣弱</p>
<p>
	　　云何修行忍云何修习忍</p>
<p>
	　　以是故能到无尽无上际</p>
<p>
	　　云何发勤进云何如修习</p>
<p>
	　　常能于世世不离佛菩提</p>
<p>
	　　云何起禅定云何而修习</p>
<p>
	　　于定观何法能得无尽辩</p>
<p>
	　　云何求智慧亲近而修习</p>
<p>
	　　是慧在何处而得不断辩</p>
<p>
	　　住无上善法说诸法实相</p>
<p>
	　　思量佛智慧甚深寂灭空</p>
<p>
	　　读诵种种经决定诸义趣</p>
<p>
	　　而不欲演说以离实智故</p>
<p>
	　　我问佛是义断一切众疑</p>
<p>
	　　于未来世中当有诸法师</p>
<p>
	　　云何当亲近云何咨问法</p>
<p>
	　　云何修法行云何拥护法</p>
<p>
	　　以处非处力为我说是义</p>
<p>
	　　令我断未来一切众生疑</p>
<p>
	　　尔时佛告坚意菩萨。善哉善哉。能问如来是甚深义。汝于过去无量佛所久殖德本。供奉礼敬咨受难问。坚意。我念汝昔于此世界<a>虚空</a>分中。曾从六万八千诸佛问如是义。诸佛答汝所问义时。无量众生得大利益。是故当知。汝于过去诸如来所深种善根。坚意。乃往过去无量无边阿僧祇劫有佛出世。号出宝光如来应供正遍知明行足善逝世间解无上士调御丈夫<a>天人</a>师佛世尊。寿命半劫。有七十亿阿<a>罗汉</a>众。皆悉漏尽心得自在。出宝光佛与诸大众。游行国邑俱共安居。是时阎浮提地大广博。纵广七万由旬。尔时世有刹利灌顶转轮圣王。名上坚德。王四天下。坚意。尔时阎浮提有八十亿城。皆悉广大。长四十由旬广三十由旬。安静丰乐人民炽盛。阎浮提中有一大城。纵广正等八十由旬。街巷端直行列相当。一一街巷各广五里。中有小城名曰安隐。上坚德王止住其中。坚意。是大城傍七万园林适无所属。众生普共游戏娱乐。有一大园纵广正等八十由旬。王所游观宝树七重周匝围绕。亦以七宝七重罗网罗覆其上。树间七重亦以七宝。七重墙壁七重宝堑周回围绕。时出宝光佛。与七十亿阿罗汉众恭敬围绕。游行诸国到安隐城。上坚德王。闻佛大众俱游诸国来到此城。心大欢喜往诣佛所。头面礼足于一面坐。尔时彼佛观王深心宿行因缘。即便为说断众生疑令众欢喜菩萨藏经。上坚德王闻法欢喜。作如是念。我今宁可以众妙具严饰此园。奉上如来令其受用。即于其中起七十亿诸僧房舍。妙衣覆地。有七十亿经行之处。床榻卧具亦七十亿。皆悉办已往诣佛所。头面礼足而白佛言。唯愿世尊。哀愍我故及诸大众受明日请。出宝光佛默然许之。王知受已顶<a>礼佛</a>足右绕已去。即于其夜。为佛及僧。备诸供具种种肴饍转轮圣王所食之味。晨朝诣佛而白佛言。饭具已办。唯愿知时。出宝光佛着衣持钵。与七十亿大阿罗汉恭敬围绕。往诣园中次第而坐。上坚德王。见佛及僧众坐已定。手自斟酌种种美味。恣其所须皆令饱满。知佛及僧饭食已讫。澡手涤钵。奉佛及僧各以一衣。如是施已自执金钟澡如来手。而作是言。我以此园及诸房舍经行之处床榻卧具并守园者。施佛及僧。唯愿受用。亦以自身供给于佛。佛告坚意。上坚德王供给出宝光佛。朝夕随时常来听法。如是乃至半劫。咨问彼佛诸法因果相续。佛随问答利益无量无数众生。坚意汝谓。彼时名上坚德转轮王者。岂异人乎。勿造斯观。即汝身是。坚意。我念汝昔于过去世。闻是法故。以无上供供养千佛。如来于今亦当为汝说此法门。入法相故</p>
		

	
	

		</div></div><hr><script charset='utf-8' src='../../js/footer.js'></script></body></html>