<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 大树紧那罗王所问经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 大树紧那罗王所问经</center></div><div class='fo'><center>经文出处:来自无量光明网</center><br/><br>
			<p>
	　　<strong>第一卷 大树紧那罗王所问经</strong></p>
<p>
	　　姚秦龟兹<a>三藏</a>鸠摩罗什译</p>
<p>
	　　如是我闻。一时佛住王舍城只阇崛山。与大<a>比丘</a>众六万二千人俱。<a>菩萨</a>摩诃萨七万二千。众所知识。皆从十方世界来集。得陀罗尼无碍辩才。进入念慧惭愧具足。其志坚固犹如金刚。善修成就一切<a>佛法</a>。志意清净成就具足。自不忘失菩提之心。亦能令他而不忘失。善调柔施摄伏诸根。善能知舍所爱之物。以清净戒善自庄严。于诸众生其心平等。以柔和忍力而自庄严。于无量那由他阿僧祇劫勤修进力。于诸<a>禅定</a><a>解脱</a>三昧。游戏<a>神通</a><a>自在</a>无碍。善以智慧分别一切诸法句义。其心不动如大山王。于诸众生其心平等。如地水火风善离爱恚。常行慈心恒遣慈光。遍照众生安住大悲。常勤观察一切众生。住于大喜乐法具足。住于大舍得无二智。利衰毁誉称讥苦乐。皆以超过如是世法。慧光善伏自众他众。降伏众魔。世所难遇如优昙华。为诸众生中大师子吼。究竟<a>涅槃</a>悕乐甚深四无所畏。为如来印之所印之。所记无错如说而行。于深法藏义味相应。蔽诸日月。名称流闻遍十方界。若为诸佛之所护持。守<a>护法</a>藏常不断绝三宝种性。善能游过无边佛刹。善解了知。随宜给侍诸佛<a>世尊</a>。听闻受法。常勤精进<a>教化</a>众生。得到方便智慧<a>彼岸</a>。善随一切诸众生根如应<a>说法</a>。善知一切诸众生等意之行相。其心净妙善巧言说。为大医王善疗众病。已于无量阿僧祇佛所种诸善根。善集相好福德庄严。善能解了空无相愿。善解诸法如幻如焰。如水中月如梦镜像。解一切法如<a>虚空</a>相。善能解了一切众生音声言说。善分别法乐说无尽。善能观察出世之慧。成就大力近佛十力。得明肉眼天眼慧眼<a>法眼</a>佛眼。善度庄严助道法分。善解<a>超度</a>一切诸道。明了菩萨法藏所摄。善能转于不退法轮。得三昧印相。善能知到金刚场三昧。一切诸法自在三昧。常现在前。持大宝炬。其心谦下于诸众生。常观一切诸众生心。亦常观诸众生智慧。近佛智慧。令诸众生施作佛事。所作事办皆已聚集。一切功德尽未来劫。说其功德不可穷尽。其名曰宝住菩萨。宝有菩萨。宝手菩萨。宝花菩萨。宝王菩萨。喜见菩萨。爱意菩萨。爱眼见菩萨。持地菩萨。作喜菩萨。大势菩萨。大德菩萨。降魔菩萨。摩鸠提菩萨。儒天菩萨。曼陀罗香菩萨。实菩萨。等观菩萨。无高下菩萨。善御菩萨。一切众生不请友菩萨。<a>弥勒</a>菩萨。云音菩萨。持山严菩萨。山积菩萨。上友菩萨。勇友菩萨。光明菩萨。光德菩萨。灯王菩萨。观志菩萨。光庄严菩萨。杂彩冠菩萨。天冠菩萨。天王菩萨。天眼观菩萨。<a>观世音菩萨</a>。善臂菩萨。思志等菩萨。善住志菩萨。善住业菩萨。不动足集菩萨。金刚足进菩萨。越<a>三界</a>足菩萨。疾辩菩萨。速辩菩萨。无断辩菩萨。住辩菩萨。妙音菩萨。<a>梵音</a>菩萨。喜一切众生音菩萨。文殊师利法王子菩萨。如是等上首七万二千人。于此三千<a>大千世界</a>。释梵护世并余大威德。诸天龙夜叉乾闼婆。迦楼罗紧那罗摩睺罗伽人与非人。比丘<a>比丘尼</a>。优婆塞优婆夷。皆来集会为欲听法。尔时世尊。与无量百千大众。恭敬围绕而演说法。尔时天冠菩萨。即从座起正衣服。偏袒右肩右膝着地。合掌向佛以偈赞曰</p>
<p>
	　　超世为世作灯明智慧利益于<a>世间</a></p>
<p>
	　　令结闇者得光明我今稽首离世间</p>
<p>
	　　十方行施最<a>殊胜</a>善自调心到彼岸</p>
<p>
	　　人天龙神所供养稽首敬礼烧结仁</p>
<p>
	　　胜相多利益世间金色圆光普周遍</p>
<p>
	　　持净妙戒大美音稽首三界最无比</p>
<p>
	　　度诸众生到彼岸调伏诸论无能动</p>
<p>
	　　善了知诸众生心稽首敬礼胜大悲</p>
<p>
	　　断诸结使不生着以力降怨善住戒</p>
<p>
	　　天中之天净结垢我稽首礼降诸怨</p>
<p>
	　　众宝中最无瑕秽常乐智慧为先首</p>
<p>
	　　除断贪嗔愚痴垢稽首心等如虚空</p>
<p>
	　　演说<a>四谛</a>度四流说<a>甘露</a>法施净眼</p>
<p>
	　　游行三界为利众我稽首礼持轮相</p>
<p>
	　　常为人天所供养常化众生令度脱</p>
<p>
	　　虚空人天所供养我稽首礼人中胜</p>
<p>
	　　常乐集于正善法常以慈心等世间</p>
<p>
	　　人尊调御住正道稽首摄持一切德</p>
<p>
	　　净音所说胜妙善适意柔软梵音声</p>
<p>
	　　善解众音到彼岸稽首美妙如实说</p>
<p>
	　　趣空无相及无作能最甚深难见法</p>
<p>
	　　善能进趣入解脱稽首善知解脱道</p>
<p>
	　　世尊善解知因缘常能断离二边见</p>
<p>
	　　实说因缘业果报我稽首礼见世间</p>
<p>
	　　无有来者亦去者无慢善能观诸法</p>
<p>
	　　如幻如焰水中像稽首敬礼善法眼</p>
<p>
	　　生若无生都无生若生及灭亦无灭</p>
<p>
	　　其所止处<a>如法</a>住调御善住如是处</p>
<p>
	　　所有言说便真实善住如如叵倾动</p>
<p>
	　　金刚山身无动摇我稽首礼叵倾动</p>
<p>
	　　其身口意等无异名闻无量遍三界</p>
<p>
	　　我今欲问胜丈夫愿尊勿虑为演说</p>
<p>
	　　尔时天冠菩萨。偈赞佛已白佛言。世尊。我今欲于如来应供正遍觉胜妙法中少有所问。若佛听许乃敢咨请。尔时佛告天冠菩萨。善男子。恣汝所问随汝所疑。如来当说悦可汝心。尔时天冠菩萨白佛言。世尊。云何菩萨得成杂种庄严之辩。世尊。云何菩萨得增胜智。善知分别甚深之法。世尊。云何菩萨善知诸根。世尊。云何菩萨善能解知如应说法。世尊。云何菩萨善知一切众生心行。世尊。云何菩萨知一切因行果报。亦知出过所行无失。世尊。云何菩萨庄严布施。世尊。云何菩萨庄严戒忍精进禅智。世尊。云何菩萨善能解知庄严梵道。世尊。云何菩萨不失神通。世尊。云何菩萨断诸结使。世尊。云何菩萨度到彼岸。世尊。云何菩萨能现一切声闻缘觉。及诸众生形色威仪无有别异。世尊。云何菩萨观于<a>生死</a>不住涅槃。世尊。云何菩萨观众生界不动法界。世尊。云何菩萨不退失利观现失利。世尊。云何菩萨有大财宝封邑无尽。以方便力现为贫穷。世尊。云何菩萨行于诸行。令有作门入无作门。世尊。云何菩萨善观诸法。世尊。云何菩萨决定分别一切诸法。世尊。云何菩萨行诸世法不为所污。世尊。云何菩萨于诸自在不观望他。世尊。云何菩萨不离见佛。世尊。云何菩萨善自调伏无诸恶法。世尊。云何菩萨善为师导而不吝法。世尊。云何菩萨为诸众生作实依止。世尊。云何菩萨能转一切诸佛法轮。世尊。云何菩萨于一切法得灌顶位。尔时世尊赞天冠菩萨。善哉善哉。善男子。汝今所问多所利益。安乐世间利安人天。摄取未来诸菩萨等。善男子。汝常曾于恒河沙等佛世尊所。咨请问难。今复当大利益安乐未来菩萨。令此大乘得久住世。善男子。汝之所问善心谛听。吾当演说。天冠菩萨白言。世尊。受教而听。善男子。菩萨成就四法。得于杂种庄严之辩。何等为四。是菩萨于一切众生无侵害心。舍诸一切所爱之物心无悔吝。有说法者不断其说。起<a>随喜</a>心<a>欢喜</a>踊跃。赞言善哉。劝请说法。若于昼夜。若在僧中。若在佛塔。以菩提心常为先道。起志欲心喜乐诸法。而是菩萨专心志欲。以法等施不期利养。善男子。是为菩萨成就四法。得成杂种庄严之辩。善男子。菩萨成就四法得增胜智。善知分别甚深之法。何等四。顺因缘法知我实性。知入一切众生实性。知生死行。无有来者无有去者。知一切法虚空印相。是为四。善男子。菩萨成就四法。善知诸根。何等四。善知法界门。观诸法门无有障碍。知诸神通。善调伏心无有二行。是为四。善男子。菩萨成就四法。善能解知如应说法。何等四。辩智。度众生智。分别法智。自净其心亦净一切众生之心。是为四。善男子。菩萨成就四法。善知一切众生心行。何等四。智慧超出智无有碍。入于方便。诸有所作终不中悔。能<a>自觉</a>了。是为四。善男子。菩萨成就四法。善知造因所得业报。亦知出过所行无失。何等四。不说断灭亦不说常因。于业报如实而知。如法而现诸法示相。是中<a>无我</a>无我所。知于所作不失果报。是为四。善男子。菩萨成就四法。庄严布施。何等四。庄严于相。庄严于好。无比喻色。无尽封邑及以宝手。是为四。善男子。菩萨成就四法。庄严持戒。何等四。作转轮王而善庄严菩提之心。作释提桓因而善庄严菩提之心。作大梵王而善庄严菩提之心。不堕恶道生人天善处。而善庄严菩提之心。是为四。善男子。菩萨成就四法。庄严忍辱。何等四。出梵音声迦陵频迦声。多人所爱心意悦乐。坚修善法。得金色肤。是为四。善男子。菩萨成就四法。庄严精进得不可坏。何等四。得一切众生无能坏者。为诸众生作不请友。有所为作专志不懈心无疲厌。乐集多闻。坚智庄严。是为四。善男子。菩萨无厌成就四法。庄严于禅何等四。无诸闹乱。无有放逸。无有悭慢。不舍调伏心。是为四。善男子。菩萨成就四法。庄严智慧。何等四。不说我人众生<a>寿命</a>。得无碍辩。善能分别一切句义。于一切法无有疑惑。是为四。善男子。菩萨成就四法。庄严梵道。何等四。在空净处生起慈心。为化众生起于悲心。守护<a>正法</a>起于喜心。生如来智起于舍心。是为四。善男子。菩萨成就四法。不失神通。何等四。入于四禅而不退失。入四空定知于方便。心得自在知一切法。神通游至无量佛刹。是为四。善男子。菩萨成就四法。断诸结使。何等四。内自寂静亦寂静外。善观诸法知如幻化。有大智力。非憍慢力。是为四。善男子。菩萨成就四法度到彼岸。何等四。知于欲流不证离欲。知于有流随意往生。知于见流不舍诸见知无明流不逆缘法。是为四。善男子。菩萨成就四法。能现一切声闻缘觉。及诸众生形色威仪无有别异。何等四。善起如幻三昧。如实而知一切<a>法相</a>。善观五通。自观己身知如幻化。是为四。善男子。菩萨成就四法。观于生死不住涅槃。何等四。诸佛护持。自大悲心。善巧方便。不舍本愿。是为四。善男子。菩萨成就四法。观众生界不动法界。何等四。观自实性解于法性。观众生性不疑智性。观诸众生同涅槃性。是为四。善男子。菩萨成就四法。不退失利观现失利。何等四。善男子。以专志心趣向涅槃。修入生死。专志欲于一切佛法。现为声闻缘觉调伏。是为四。善男子。菩萨成就四法。有大财宝封邑无尽。以方便力现为贫穷无诸财贿。何等四。或现作于转轮大王释梵天王。为化尊胜诸众生故。现作贫穷。为化贫穷诸众生故。见来求者尽舍一切所有财物见大富者。现无尽宝有自在力。是为四。善男子。菩萨成就四法。令有作门入无作门。何等四。说一切行无常。净于<a>智行</a>。得于觉知一切行无我。离于诸见得涅槃法寂智进行。是为四。善男子。菩萨成就四法。善观察诸法。何等四。善净慧眼。得明法眼。佛眼现前。于一切法得灌顶位。是为四。善男子。菩萨成就四法。决定分别一切诸法。何等四。辩智。无滞解了谛智。住四依智。不舍陀罗尼智。是为四。善男子。菩萨成就四法。行于世法不为所污。何等四。观知世法。超出过于世间众生。断除爱恚无所染污。毕竟明净。是为四。善男子。菩萨成就四法。于法自在不观望他。何等四。定得自在。智得自在。慧得自在。方便得自在。是为四。善男子。菩萨成就四法。不离见佛。何等四。自往见佛亦劝众生。自往听法亦劝众生。自发菩提心亦劝众生发菩提心。常不舍离<a>念佛</a>三昧。是为四。善男子。菩萨成就四法。善自调伏无诸恶法。何等四。出世明慧观察智见。显示解脱。善集法忍。断离一切不善法习。是为四。善男子。菩萨成就四法。善为师导而不吝法。何等四。专心利益一切众生。志意坚固无所慊恨。常行教化一切众生。自舍己乐修集智慧。常为一切众生作利成于己利。是为四。善男子。菩萨成就四法。为诸众生作实依止。何等四。舍于己利常求利他。自舍诸乐为诸众生求于法乐。如所闻法为人广说无有疲倦。以法养命不以衣食。是为四。善男子。菩萨成就四法。能转一切诸佛法轮。何等四。得陀罗尼。得无断辩知。入一切众生心行。不观种姓而为说法引入涅槃。是为四。善男子。菩萨成就四法。于一切法得灌顶位。何等四。出过诸行住菩萨行。得无生法忍示现生死。为不退转印之所印入如来印。住第十地善知诸地。是为菩萨成就四法。于一切法得灌顶位。佛说如是诸四法时。三千大千世界六种震动。大光普照。于上空中百千亿天。作天伎乐歌咏赞叹。雨天曼陀罗华。作是叹言如来世尊。无量阿僧祇劫。所集无上正真道法。皆悉于是诸四法中开示显说。若有众生得闻是经。受持读诵兼复书写。于大众中广分别说。当知是人不从小功德来。若有众生闻于如是诸四句法。闻已信解受持读诵。在大众中广为人说。不离菩提心。彼人不久当于人天诸大众中大师子吼。如今如来大师子吼。我等今者。快得善利。得闻如是诸四句法。复能信解演说如是诸四法。时八万四千人天。发阿耨多罗三藐三菩提心。万二千菩萨。得无生法忍。尔时天冠菩萨白言。世尊。菩萨成就几法。佛涅槃后得闻是经。受持读诵兼复书写。于大众中广说显示。佛告天冠菩萨。善男子。菩萨成就八法。佛涅槃后受持读诵书写此经。于大众中广分别说。何等八。志意成就专向菩提。究竟行慈于诸众生无侵害心。住于大悲化诸众生。常求法利乐法欲法求法集法。心无满足如海吞流。放舍身命守护正法。厚种善根集诸福德。发起大愿诸佛护持。降诸魔怨离大众畏。天冠。是为菩萨成就八法。佛涅槃后能得受持读诵书写如是经法。在大众中广为人说。当于演说如是法时。于此三千大千世界。亦复六种震动。坑坎堆埠诸山污秽。江河池流及诸大海。皆不复现。亦不恼触水性众生。尔时三千大千世界。悉平如掌微妙庄严。于此三千大千世界。百岁枯树皆生花叶。倾向于佛。诸生卉树花叶果茂亦倾向佛。此大地上生诸莲花。大如车轮杂色可爱。妙香适意大光普照。遍此三千大千世界。上虚空中有诸天子。不现其形鼓众伎乐。闻是乐音雪山王中香山王中。所有诸天倍出妙香。令此三千大千世界普悉大香。时雪山王香山王中。雨众妙花皆流趣佛。遍满三千大千世界。其余诸树亦悉雨花。于上空中有一宝盖覆万由旬。是大宝盖垂真珠贯铃网庄严。诸铃网中所出音声柔软悦意。有大妙音遍闻三千大千世界。尔时大德<a>舍利弗</a>见是变现。合掌向佛白言。世尊。是何光瑞。有是希有未曾之相。普此三千大千世界。皆悉庄严甚可爱乐。佛告<a>舍利</a>弗。是大树紧那罗王。从香山中与无量紧那罗。无量乾闼婆。无量诸天。无量摩睺罗伽。大众围绕。欲来见佛<a>礼拜</a>供养。是大树紧那罗王。欲来见佛先现此相。语言未久。大树紧那罗王。与无量紧那罗众。无量乾闼婆众。无量天众。无量摩睺罗众。大众围绕。作八万四千伎乐。以净妙歌善和众乐。复有无量百千众生皆悉随从。菩萨神通大力所持。上升虚空普雨众花。来诣佛所到已。及诸侍从顶<a>礼佛</a>足。右绕七匝住世尊前。尔时大树紧那罗王。以己所弹琉璃之琴。阎浮檀金花叶庄严。善净业报之所造作。在如来前善自调琴。及余八万四千伎乐。是大树紧那罗王当弹此琴。鼓众乐时。其音普皆闻此三千大千世界。是琴音声及妙歌声。隐蔽欲界诸天音乐。尔时欲界所有诸天。皆舍音乐来诣佛所。是大树紧那罗王当鼓琴时。三千大千世界所有<a>丛林</a>诸山。谓须弥山王。雪山。目真邻陀山。摩诃目真邻陀山。黑山。及众药草树木丛林。悉皆涌没。涌渐遍涌。等遍涌。动渐遍动。等遍动。震渐遍振。等遍震。犹如有人极为醉酒。前却颠倒不能自持。诸山须弥颇峨涌没亦复如是。大树紧那罗王当鼓琴时。佛大众中人王众等。比丘比丘尼优婆塞优婆夷。天龙夜叉乾闼婆阿修罗迦楼罗紧那罗摩睺罗伽。释梵护世若人非人。及离欲者。唯除菩萨不退转者。其余一切诸大众等。闻是琴声及诸乐音。各不自安从座起舞。时诸一切声闻大众。闻琴乐音不能堪耐。各从座起。放舍威仪诞貌逸乐。如小儿舞戏不能自持。尔时天冠菩萨。语是一切诸大声闻大迦叶等。汝诸大德已离烦恼。得八解脱见四圣谛。云何今者各舍威仪如彼小儿举身动舞。于时大德诸声闻等答言。善男子。我于是中不得自在。何以故。由是琴音。我等各各不安乐坐。其体动舞不能自持。所有心念不能令住。尔时天冠菩萨。语大德迦叶言。如何耆年少欲知足。<a>修行</a>头陀常乐空静。<a>天人</a>阿修罗敬汝如塔。大德云何不能持身犹小儿舞。云何不护是大众心。大迦叶言。善男子。如旋岚大风吹诸树木药草丛林。彼无有力能自安持。非彼本心之所欲乐。然彼鼓动。不能自持。善男子。今此大树紧那罗王。鼓作琴乐妙歌和顺。诸箫笛音鼓动我心。如旋岚风吹诸树身。不能自持。是善丈夫。誓愿威势福德神力。于诸声闻及诸缘觉。所有威德彼为殊胜。尔时天冠菩萨语大迦叶。汝今观是不退菩萨威德势力。彼琴乐音不能令其动摇惊扬。大德迦叶。谁见如是而当不发无上正真菩提道心。何以故。今有无量智所有威力不如琴声。令如是等大威德人。闻是琴声不能自持。其向大乘不退转者。不能令动。尔时大树紧那罗王。更易调琴。并及八万四千余乐。佛威神力。及大树紧那罗王。宿善根力之所持故。诸琴乐音。说是偈言</p>
<p>
	　　一切诸法向寂静如是乃至上中下</p>
<p>
	　　空静寂灭无恼患无垢最上今显现</p>
<p>
	　　诸众生等无众生过去现在亦复尔</p>
<p>
	　　以音声说令众闻是声同等如法界</p>
<p>
	　　诸世界同无世界说事犹如虚空相</p>
<p>
	　　无生无增亦无减显示虚妄如虚空</p>
<p>
	　　善觉诸佛悉同等法界决定无毁坏</p>
<p>
	　　解达施戒及智慧一相平等同无相</p>
<p>
	　　诸结寂灭永无结<a>妄想</a>于彼生分别</p>
<p>
	　　无内无外亦无中从于妄想颠倒有</p>
<p>
	　　若法非法无妄想推求诸法无所有</p>
<p>
	　　觉了名色如实性彼行于世无染着</p>
<p>
	　　过去未来无边量所演说法亦如是</p>
<p>
	　　本际寂灭无尽灭无有方所无住处</p>
<p>
	　　以文字故说是法而此文字是尽相</p>
<p>
	　　知是文字尽相已于一切法无妄想</p>
<p>
	　　持心等持无所持彼此不违于法相</p>
<p>
	　　心及数法无有生知一切法入平等</p>
<p>
	　　际无际断无所断前后及中同叵得</p>
<p>
	　　了知三世平等已彼智无边无有量</p>
<p>
	　　世间贪着于名色有边无边皆寂静</p>
<p>
	　　了知因缘法相已无我众生命妄想</p>
<p>
	　　所起我见永无起一切诸法亦无起</p>
<p>
	　　若所起者本无起彼常随顺顺法忍</p>
<p>
	　　其性犹如云中电一切法如我实性</p>
<p>
	　　我人众生性自空入此陀罗尼印相</p>
<p>
	　　随所觉知三脱门一相无相等同相</p>
<p>
	　　一切有法无边量法法自无有妄想</p>
<p>
	　　以文字说分别法若上若中及与下</p>
<p>
	　　文字亦无有妄想推求分别真实义</p>
<p>
	　　义及文字共相应以音声说无二义</p>
<p>
	　　若知本性常寂静彼本际性常自断</p>
<p>
	　　若本际性常自断为利世故修诸行</p>
<p>
	　　推求本际无本际彼大慈悲最清净</p>
<p>
	　　若大慈悲最清净苦乐同等而修行</p>
<p>
	　　亦复无高亦无下彼名知利大丈夫</p>
<p>
	　　法眼寂静最寂静若见不见常寂静</p>
<p>
	　　亦复无增亦无减彼性离作常寂静</p>
<p>
	　　如空中声叵捉持虽可闻知不可说</p>
<p>
	　　是演说者及听者悉皆不实得自在</p>
<p>
	　　当诸琴乐演出是偈法音之时。八千菩萨得无生忍。尔时天冠菩萨白佛言。世尊。如是妙偈从何而出。佛言。善男子。汝今自问大树紧那罗王。彼当答汝。尔时天冠菩萨。问于大树紧那罗王。紧那罗王。如是妙偈从何而出。答言。善男子。从诸众生音声中出。又问。诸众生音声从何而出。答言。善男子。众生音声从虚空出。天冠菩萨问言。紧那罗王。众生音声非口出耶。答言。善男子。是众生音为从身出。为从心出。天冠答言。不从身出。亦不从心。何以故。身痴无知如草木瓦石。心无形色。不可睹见。无有触碍。不可宣说。犹如幻化。大树紧那罗言。善男子。若离身心从何而出。天冠答言。从于思惟出生音声。又问。若无虚空声何由出。天冠答言。若无虚空声终不出。紧那罗言。善男子。是故当知一切音声从虚空出。当知是声即虚空性。闻已便灭。若其灭已同空性住。是故诸法若说不说同虚空性。是故应当不舍空际。如音声分诸法亦尔。若以音声有所说法。而是诸法于音声中求不可得。音声于法求亦叵得。善男子。是故说言。一切诸法不可言说。但以音声名为言说。当知言说为无所说。又以音声名为言说。然是音声本无住处。若无住处则无坚实。则名为实。若其是实则不可坏。若不可坏则无有起。若无有起则无有灭。若无有灭是名清净。若是清净是则白净。若是白净是则无垢。若是无垢是则光明。若是光明则是心性。若是心性。则是出过。若是出过则出过诸相。若出过诸相则是正位。若菩萨在正位。是则名得无生法忍。若得无生法忍一切能忍。亦忍于空亦忍于人。何以故。不离于人名之为空。人即是空忍于无相亦忍于相。何以故。是相实性即是无相。忍于无愿亦忍于愿。何以故。愿实性相即是无愿。一切法性及众生性。一切常灭亦如是忍。何以故。一切众生生死之性犹如幻梦。是名菩萨得无生法忍。不违一切法不逆一切法。若顺此忍则亦忍顺随诸法去。若无去则无来。若无去来知一切法。是<a>常住</a>性如法常住。众生亦尔。若得是处如法随顺如处修行。是名成就无生法忍。一切言说即是音声。为语他故起是音声。是无生法忍无有能说无有能听。何以故是义不可得故。而是法忍非声非说。善男子。如来世尊有大威德。同不可得义。不可得义说于有得</p>
		

	
	

		</div></div><hr><script charset='utf-8' src='../../js/footer.js'></script></body></html>