<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，第十九卷 佛说佛名经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十九卷 佛说佛名经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十九卷 佛说佛名经</strong></p>
<p>
	　　尔时佛告<a>舍利弗</a>。举要言之现在诸佛说不可尽。<a>舍利</a>弗。譬如东方恒河沙世界。南方恒河沙世界。西方恒河沙世界。北方恒河沙世界。上下四维恒河沙世界。彼一切世界下至水际上至有顶满中微尘。舍利弗。于意云何。彼如是微尘可知数不。舍利弗言。不也<a>世尊</a>。佛告舍利弗。如是同名<a>释迦牟尼佛</a>现在世者。我现前见彼诸佛。母同名摩诃摩耶。父同名输头檀王。城同名迦毗罗。彼诸佛第一声闻<a>弟子</a>。同名舍利弗目揵连。侍者弟子同名阿难。何况种种异名母异名父异名城。异名弟子异名侍者。舍利弗。彼若干世界。彼人于何等世界着微尘。何等世界不着微尘。彼诸世界若着微尘及不著者。下至水际上至有顶。舍利弗。复有第二人取彼微尘。彼若干微尘数尔所佛国土。阿僧祇亿百千万那由他世界。过尔所世界为一步。舍利弗。彼人复过若干微尘数世界为一步。彼人如是过百千万亿那由他阿僧祇劫行乃下一尘。如是尽诸微尘。舍利弗。如是若干世界。若着微尘及不著者满中微尘。复更着十方世界。舍利弗。复过是世界。若着微尘及不著者。彼诸世界下至水际上至有顶满中微尘。舍利弗。复有第三人。取彼尔所微尘。过彼尔所微尘数世界为一步。彼若干百千万亿那由他阿僧祇劫行乃下一尘。如是尽诸微尘。复有第四人。取彼若干微尘数世界。若着微尘及不著者。下至水际上至有顶满中微尘。舍利弗。于意云何。彼诸微尘可知数不。舍利弗言。不也世尊。佛告舍利弗。彼若干微尘可知其数。然彼同名释迦牟尼佛。母同名摩诃摩耶。父同名输头檀王。城同名迦毗罗。第一弟子同名舍利弗目揵连。侍者弟子同名阿难陀。彼佛不可知数。舍利弗。如是第五人第六第七第八第九第十人。舍利弗。复有第十一人。是人彼若干微尘中取一微尘。破为十方若干世界微尘数分。如是余微尘亦悉破为若干世界微尘数分。舍利弗。于意云何。彼微尘分可知数不。舍利弗言。不也世尊。佛告舍利弗。复有人过彼若干微尘分佛国土为一步。如是速疾<a>神通</a>。行东方世界无量无边劫下一微尘。东方尽如是微尘。若着微尘及不著者。下至水际上至有顶满中微尘。如是南方乃至十方。下至水际上至有顶满中微尘。舍利弗。于意云何。彼微尘可知数不。舍利弗言。不也世尊。佛告舍利弗。彼若干微尘分可知其数。然现今在世同名释迦牟尼佛。母同名摩诃摩耶。父同名输头檀王。城同名迦毗罗。第一弟子同名舍利弗目揵连。侍者弟子同名阿难陀。不可知数。何况种种异名佛。异名母异名父异名城。异名弟子异名侍者。舍利弗。我若干微尘数劫住世。说一同名释迦牟尼不可穷尽。如是同名然灯佛。同名提波延佛。同名灯光明佛。同名一切胜佛。同名大称佛。同名波头摩胜佛。同名毗婆尸佛。同名尸弃佛。同名毗舍浮佛。同名<a>拘留孙佛</a>。同名拘那含牟尼佛。同名<a>迦叶佛</a>。如是等同名乃至异名侍者。现在世者我今悉知。汝等应当一心敬礼</p>
<p>
	　　尔时佛告舍利弗。若善男子善女人求阿耨多罗三藐三菩提者。当先忏悔一切诸罪。若<a>比丘</a>犯四重罪。<a>比丘尼</a>犯八重罪。式叉摩那<a>沙弥</a>沙弥尼。犯<a>出家</a>根本罪。若优婆塞犯优婆塞重戒。优婆夷犯优婆夷重戒。欲忏悔者。当净洗俗着新净衣不食薰辛。当在静处修治室内。以诸幡华庄严道场。香泥涂画悬四十九枚幡。庄严佛座安置佛像。烧种种香栴檀沉水。薰陆多伽罗苏挞陀。种种末香涂香。烧如是等种种妙香散种种华。兴大慈悲愿救苦众生。未度者令度。未解者令解。未安者令安。未得<a>涅槃</a>者令得涅槃。昼夜思惟如来本行苦行。于无量劫受诸苦恼不生疲厌。为求无上菩提故。于一切众生自生下心如僮仆心。若比丘忏四重罪。如是昼夜四十九日。当对八清净比丘发露所犯罪。七日一对发露。至心殷重悔昔作所。一心归命十方诸佛。称名<a>礼拜</a>随分随力。如是至心满四十九日罪必除灭。是人得清净时当有相现。若于觉中若于梦中。见十方诸佛与其记莂。或见<a>菩萨</a>与其记莂。将诣道场共为己伴。或与摩顶示灭罪相。或自见身入大会中处在众次。或自见身处众<a>说法</a>。或见诸师净行<a>沙门</a>。将诣道场示其诸佛。舍利弗。若比丘忏悔罪时。若见如是相者。当知是人罪垢得灭。除不至心。若比丘尼忏悔八重罪者。当如比丘法。满足四十九日当得清净。除不至心。若式叉摩那沙弥沙弥尼。忏悔根本重罪。当对四清净比丘比丘尼。如上法满二十一日当知清净。除不至心。若优婆塞优婆夷忏悔灭罪。应当至心恭敬三宝。若见沙门恭敬礼拜生难遭想。请诣道场设种种供养。当请一比丘心敬重者。就其发露所犯诸罪至心忏悔。一心归命十方诸佛称名礼拜。如是满足七日必得清净除不至心。尔时世尊。而说偈言</p>
<p>
	　　得成菩提降伏魔<a>自在</a>经行道树下</p>
<p>
	　　证无障碍眼及身法界平等如<a>虚空</a></p>
<p>
	　　十亿国土微尘数菩萨弟子众围绕</p>
<p>
	　　得于一切寂静心善住普贤诸行中</p>
<p>
	　　佛身相好妙庄严放于种种无量光</p>
<p>
	　　普照十方诸国土诸佛不可思议力</p>
<p>
	　　见诸国土悉无垢无量妙色清净满</p>
<p>
	　　诸佛所有胜妙事承佛神力见大众</p>
<p>
	　　东方世界名宝幢远离诸垢妙庄严</p>
<p>
	　　彼处自在宝灯佛于今现在彼世界</p>
<p>
	　　南方颇梨灯国土清净妙色普严净</p>
<p>
	　　摩尼清净云如来现今在世说妙法</p>
<p>
	　　西方无垢清<a>净土</a>名为安乐妙世界</p>
<p>
	　　彼自在无量寿佛菩萨弟子现围绕</p>
<p>
	　　北方世界名香灯国土清净甚严饰</p>
<p>
	　　无染光幢佛所化现今自在道场树</p>
<p>
	　　琉璃光明真妙色国土清净胜庄严</p>
<p>
	　　无碍光云佛如来于今现在东北方</p>
<p>
	　　光明照幢世界中现见满足诸菩萨</p>
<p>
	　　自在吼声佛彼处现今在于东南方</p>
<p>
	　　种种乐乐佛世界摩尼庄严妙无垢</p>
<p>
	　　胜妙智月如须弥现今在于西南方</p>
<p>
	　　现见西北方如来弥留光明平等界</p>
<p>
	　　彼处大圣自在<a>佛弟子</a>菩萨众围绕</p>
<p>
	　　下方世界自在光国土清净宝炎藏</p>
<p>
	　　光明妙轮不<a>空见</a>佛今住彼妙国土</p>
<p>
	　　上方世界光炎藏彼世界名净无垢</p>
<p>
	　　普眼功德光明云现见菩提树下坐</p>
<p>
	　　尔时舍利弗等大众。承佛神力见十方过去未来现在诸佛无量无边。尔时舍利弗在大众中悲泣流泪白佛言。希有世尊。若善男子善女人。不发阿耨多罗三藐三菩提心者不得成佛。我等昔来犹如腐草。虽经春阳无悕秋实</p>
<p>
	　　尔时慧命舍利弗。则从座起偏袒右肩右膝着地合掌白佛言。世尊。愿更广说十方所有诸佛名号。我等乐闻</p>
<p>
	　　尔时佛告舍利弗。汝当至心谛听我为汝说。舍利弗。从此世界东方过百千亿世界。有佛世界名然灯。彼世界有佛名宝集阿罗诃三藐三<a>佛陀</a>。现在说法。舍利弗。若善男子善女人。闻彼佛名至心受持忆念。是善男子善女人毕竟得七觉分三昧。得不退转阿耨多罗三藐三菩提心。超越<a>世间</a>六十劫。尔时世尊以偈颂曰</p>
<p>
	　　东方然灯界有佛名宝集</p>
<p>
	　　若人闻名者超世六十劫</p>
<p>
	　　舍利弗。东方有世界名宝集。彼世界有佛名宝胜阿罗诃三藐三佛陀。现在说法。若善男子善女人闻彼佛名。至心受持忆念读诵合掌礼拜。若复有善男子善女人。以满足三千<a>大千世界</a>珍宝布施。如是日日布施满一百岁。如此布施福德比前至心礼拜功德。百分不及一。千分不及一。百千分不及一。数分不及一。算分不及一。譬喻分不及一。尔时世尊以偈颂曰</p>
<p>
	　　宝集世界有佛宝胜若人闻名</p>
<p>
	　　施不及一</p>
<p>
	　　舍利弗。从此东方过八百世界。有佛世界名香积世界。有佛名成就卢舍那阿罗诃三藐三佛陀。现在说法。若人闻彼佛名。受持读诵忆念礼拜。超越世间五百劫。舍利弗。从此世界东方过千世界。名树提跋提。彼世界有佛名卢舍那镜像阿罗诃三藐三佛陀。现在说法。若善男子善女人闻彼佛名。受持读诵至心忆念恭敬礼拜得脱三恶道</p>
<p>
	　　舍利弗。从此东方过二千世界。有佛国土名无量光明功德。彼世界有佛名卢舍那光明阿罗诃三藐三菩陀。若善男子善女人闻彼佛名。五体投地深心敬重。受持读诵恭敬礼拜。是人超越世间二十劫</p>
<p>
	　　舍利弗。东方过千世界有佛国土名可乐。彼佛名不动应供正遍知。若善男子善女人闻彼佛名。受持读诵恭敬礼拜。是人毕竟不退阿耨多罗三藐三菩提。一切诸魔所不能动</p>
<p>
	　　舍利弗。东方过千世界有佛世界名不可量。彼处有佛名大光明阿罗诃三藐三佛陀。现在说法。若善男子善女人闻彼光明佛名。受持读诵恭敬礼拜。是人常不离一切诸佛菩萨。毕竟得不退转阿耨多罗三藐三菩提</p>
<p>
	　　舍利弗。从此佛国土。东方过六十世界有佛世界名然灯炬。佛名不可量声阿罗诃三藐三佛陀。现在说法。若善男子善女人闻彼阿弥陀佛名。三遍称南无无量声如来南无无量声如来南无无量声如来。是人毕竟不堕三恶道。定得阿耨多罗三藐三菩提</p>
<p>
	　　舍利弗。复过彼世界度千佛国土。有佛世界名无尘。彼有佛同名阿弥陀劬沙阿罗诃三藐三佛陀。现在说法。若善男子善女人闻彼佛名。深心敬重受持读诵恭敬礼拜。是人超越世间十二劫</p>
<p>
	　　舍利弗。复过二十千佛国土。有佛世界名难胜。彼处有佛名大称阿罗诃三藐三佛陀。若善男子善女人闻彼佛名。合掌作如是言。南无大称如来。若复有人以须弥山等七宝。日日布施满一百岁。比闻此佛名礼拜功德。百分不及一乃至算数分不及一</p>
<p>
	　　舍利弗。复过三千佛国土有世界名光明。佛名宝光明阿罗诃三藐三佛陀。若善男子善女人受持彼佛名。超越世间一百劫。得不退转阿耨多罗三藐三菩提。若有人不信闻名得如此功德。是人当堕阿鼻<a>地狱</a>满足一百劫</p>
<p>
	　　舍利弗。东方过十千佛国土。有世界名光照明。彼处有佛名得大<a>无畏</a>阿罗诃三藐三佛陀。现在说法。若善男子善女人闻彼佛名。受持读诵恭敬礼拜。是人毕竟得大无畏。摄取无量无边功德聚。舍利弗。过七千佛国土有世界。名摩尼光明。彼处有佛名然灯火阿罗诃三藐三佛陀。现在说法。若善男子善女人闻彼佛名。至心恭敬礼拜受持读诵。是人摄得如来十力</p>
<p>
	　　舍利弗。复过八千佛国土。有世界名真实。彼世界中有佛号实声如来阿罗诃三藐三佛陀。现在说法。若善男子善女人闻彼佛名。受持读诵至心礼拜。是人毕竟得四圣谛。毕竟得阿耨多罗三藐三菩提</p>
<p>
	　　舍利弗。复过二十千佛国土。有佛世界名光明。佛名无边无垢佛阿罗诃三藐三佛陀。现在说法。若善男子善女人闻彼佛名。至心信受受持读诵恭敬礼拜。若复有人以满三千大千世界七宝布施。比闻无垢佛名受持读诵功德。千万分不及一乃至算数分不及一。何以故。若众生善根微薄。不能得闻无垢佛名。若有善男子善女人。闻无边离垢如来名。是人非于一佛所种诸善根。亦非千佛所种诸善根。是人乃是百千万佛所种诸善根。是人超越世间四十八劫</p>
<p>
	　　舍利弗。东方过九千佛国土。有世界名妙声。佛名月声阿罗诃三藐三佛陀。现在说法。若善男子善女人闻彼佛名。能受持读诵至心礼敬。是人所得一切功德。百法具足如满月。毕竟得阿耨多罗三藐三菩提</p>
<p>
	　　舍利弗。复过十千佛国土。有世界名无畏。佛名无边称阿罗诃三藐三佛陀。现在说法。若善男子善女人闻彼佛名。受持读诵合掌作如是言。南无无边称世尊。若复有人七宝如须弥等布施。日日如是满足百年。此福德聚比持佛名功德。百分不及一。乃至算数譬喻所不能及</p>
<p>
	　　舍利弗。复过千五百佛国土。有世界名曰然灯。佛名日月光明阿罗诃三藐三佛陀。现在说法。若善男子善女人闻彼佛名受持读诵。[跍*月]跪合掌右膝着地。三遍作如是言。南无日月光明世尊。南无日月光明世尊。南无日月光明世尊。是人速成阿耨多罗三藐三菩提</p>
<p>
	　　舍利弗。复过三十千佛国土。有世界名无垢。佛名无垢光明阿罗诃三藐三佛陀。现在说法。若善男子善女人。天龙夜叉罗刹若人非人。闻是佛名毕竟不退阿耨多罗三藐三菩提。不入恶道</p>
<p>
	　　舍利弗。东方过十千佛国土。有世界名百光明。佛名清净光明阿罗诃三藐三佛陀。现在说法。若天龙夜叉非人闻名者。必得人身远离贪嗔痴烦恼。若人闻不信者。六十千劫堕大地狱</p>
<p>
	　　舍利弗。复过百佛国土。有世界名善德。佛名日光明阿罗诃三藐三佛陀。现在说法。若人毕竟清净心称此佛名。所得功德满足如日轮。毕竟能伏一切诸魔外道。超越世间三十劫</p>
<p>
	　　舍利弗。复过六十千佛国土。有世界名住七觉分。佛名无边宝阿罗诃三藐三佛陀。现在说法。若人闻彼佛名。是人具足得七觉分。能置众生着胜宝中。毕竟成就无量功德聚</p>
<p>
	　　舍利弗。复过五百佛国土。有世界名华镜像。佛名华胜阿罗诃三藐三佛陀。现在说法。若人闻彼佛名<a>信心</a>敬重。彼人一切善法成就如华开敷。超越世间五十五劫</p>
<p>
	　　舍利弗。复过百千亿佛国土。有世界名远离一切忧恼。佛名妙身阿罗诃三藐三佛陀。现在说法。若人闻彼佛名至心敬重礼拜供养。是人毕竟远离一切诸障不入恶道。超越世间无量劫</p>
<p>
	　　舍利弗。复过那由他佛国土。有世界名平等。彼处有佛号法光明清净开敷莲华阿罗诃三藐三佛陀。现在说法。若人得闻彼如来名受持不忘者。永离三恶道</p>
<p>
	　　南无法光明清净开敷莲华佛</p>
<p>
	　　舍利弗。若比丘比丘尼优婆塞优婆夷。欲忏悔诸罪。当净洗浴着新净衣。净治室内敷设高座安置佛像。悬二十五枚幡。种种华香供养。诵此二十五佛名。日夜六时忏悔。满二十五日灭四重八重等罪。式叉摩那沙弥沙弥尼。亦复如是</p>
<p>
	　　尔时舍利弗白佛言。世尊。唯愿世尊。为我说过去七佛名姓<a>寿命</a>长短。我等乐闻。佛告舍利弗。谛听谛听当为汝说。舍利弗。过去九十一劫有佛。名毗婆尸如来。过去三十劫有佛。名尸弃如来。彼劫中复有毗舍浮如来。自此以后无量无边劫空过无佛。至贤劫中有四佛。拘留孙佛。拘那含牟尼佛。迦叶佛。我释迦牟尼佛。毗婆尸佛寿命八十千劫。尸弃佛寿命六十千劫。毗舍浮佛寿命二千劫。拘留孙佛寿命十四小劫。拘那含牟尼佛寿命三十小劫。迦叶佛寿命二小劫。我现在最少寿命一百岁。毗婆尸佛尸弃佛毗舍浮佛刹利家生。拘留孙佛拘那含佛迦叶佛<a>婆罗门</a>家生。舍利弗。我释迦牟尼佛刹利家生。毗婆尸佛尸弃佛毗舍浮佛三佛姓拘邻。拘留孙佛拘那含牟尼佛迦叶佛此三佛姓迦叶。舍利弗。我释迦牟尼佛姓瞿昙。舍利弗。毗婆尸佛波吒罗树下得阿耨多罗三藐三菩提。尸弃佛芬陀利树下得阿耨多罗三藐三菩提。毗舍浮佛莎罗树下得阿耨多罗三藐三菩提。拘留孙佛利沙树下得阿耨多罗三藐三菩提。拘那含牟尼佛尸优头跋树下得阿耨多罗三藐三菩提。迦叶佛尼拘律树下得阿耨多罗三藐三菩提。我释迦牟尼佛阿说他树下得阿耨多罗三藐三菩提。毗婆尸佛三集声闻。尸弃佛三集声闻。毗舍浮佛再集声闻。拘留孙佛一集声闻。拘那含牟尼佛一集声闻。迦叶佛一集声闻。我释迦牟尼佛一集声闻。毗婆尸佛第一声闻弟子。一名吉沙二名看荼。尸弃佛第一声闻弟子。一名胜二名自在。毗舍浮佛第一声闻弟子。一名星宿二名上。拘留孙佛第一声闻弟子。一名疾二名力。拘那含牟尼佛第一声闻弟子。一名活二名毗头罗。迦叶佛第一声闻弟子。一名输那二名颇罗堕。我释迦牟尼佛第一声闻弟子。一名舍利弗二名目揵连。如上二人等前者智慧第一。后神通第一。毗婆尸佛侍者名无忧。尸弃佛侍者名离畏。毗舍浮佛侍者名寂。拘留孙佛侍者名智。拘那含牟尼佛侍者名亲。迦叶佛侍者名迦失。我侍者名<a>欢喜</a>。毗婆尸佛子名成阴。尸弃佛子名不可量。毗舍浮佛子名善智。拘留孙佛子名上。拘那含牟尼佛子名胜。迦叶佛子名导师。我子名罗睺罗。毗婆尸佛父名槃头。母名槃头意。城名槃头。尸弃佛父名钩那。母名胜。城名阿楼那跋提。毗舍浮佛父名阿楼那天子。母名称意。城名随意。拘留孙佛父婆罗门种名功德。母名广被天。子名无畏。城亦名无畏。拘那含牟尼佛父婆罗门种名大德。母名难胜天。子庄严。城亦名庄严。迦叶佛父婆罗门种名净德。母名善才天。子名知使。城亦名知使。今时波罗奈城。是我今父名输头檀王。母名摩诃摩耶。城名迦毗罗</p>
<p>
	　　舍利弗。应当敬礼我本师。谓释迦牟尼佛。称妙佛。降伏一切佛。然灯光佛。无畏佛。法胜佛。如是等初一大阿僧祇劫有八十亿佛。最后名释迦牟尼佛。第二阿僧祇劫初。宝胜佛。然灯佛。妙声佛。胜成佛。善见佛。善眼佛。持提罗吒佛。师子无畏自在无违善眼善山善意栴檀降伏热降伏闇师子奋迅妙声无量威德净德炎见第一义。复有释迦牟尼妙行胜妙寂静妙身功德梵命月降自在调山目陀罗财。此是第二大阿僧祇劫。有如是等七十二亿佛应当敬礼。舍利弗。大力大精进净德大明阳炎。复有释迦牟尼大龙大威德坚行栴檀宝山因陀罗幢无畏作富楼那宝髻波头摩胜妙胜无垢与光明降伏怨波斯他大幢颇罗堕毕沙。星宿毗婆尸尸弃拘邻毗舍浮能作光明不可胜。复有尸弃善见最后释迦牟尼。第三大阿僧祇劫中有如是等七十一亿佛。应当敬礼。舍利弗。如是等过去无量佛。汝等应当敬礼</p>
<p>
	　　南无欢喜增长佛南无人自在王佛南无不动佛南无大圣佛南无欢喜佛南无自在佛南无普光明佛南无满足佛南无拘邻佛南无安隐佛南无大精进佛南无智慧佛南无大称佛南无阿[少/兔]律佛南无妙胜佛南无不厌足佛南无大光炎聚佛南无月光佛南无火威德佛南无普宝盖佛南无那罗延光明佛南无善根增长光明佛南无师子乘光明佛南无离一切忧恼光明佛南无坚固光明佛南无云王光明佛南无无垢臂光明佛南无成就义光明佛南无胜护光明佛南无梵胜天王光明佛南无如是等同名不可说不可量佛</p>
<p>
	　　舍利弗。汝应当敬礼无量寿佛国。安乐世界<a>观世音菩萨</a>。得大势菩萨。以为上首。及无量无边菩萨众。如是摩梨支世界难胜佛国土。光明幢菩萨。光明胜菩萨。以为上首。及无量无边阿僧祇菩萨众。如是可乐世界阿閦佛国土。香象菩萨。妙香象菩萨。以为上首。及无量无边菩萨众。如是卢舍那世界日月佛国土。师子菩萨。师子慧菩萨。以为上首。及无量无边菩萨众。如是不瞬世界善月佛国土。莎罗胎菩萨。一切法得自在菩萨。以为上首。及无量无边菩萨众。如是光明世界普照佛国土。月轮菩萨。宝炬菩萨。以为上首。及无量无边菩萨众。如是乐成世界宝炎如来佛国土。不空奋迅菩萨。不空见菩萨。以为上首。及无量无边菩萨众。观世界普观如来佛国土。云王菩萨。法王菩萨。以为上首。及无量无边菩萨众。见爱世界观世音王如来佛国土。降伏魔菩萨。山王菩萨。以为上首。及无量无边菩萨众。如是等十方世界一切佛国土。一切菩萨我皆归命</p>
<p>
	　　南无须弥登王佛南无宝王佛南无宝胜佛南无摄持一切法佛南无过称量佛南无无臂喻佛南无无边法佛南无难思议佛南无二万日月灯明佛南无三万然灯佛南无大通智胜佛南无十六王子佛南无空王佛南无多宝佛南无云自在灯王佛南无威音王佛南无无数光佛南无思善佛南无分身诸佛南无日月净明德佛南无浮华宿王智佛南无无净庄严王佛南无龙尊王佛南无云雷音佛南无云雷宿王华智佛南无宝王佛南无威德宝王佛南无光明王佛</p>
<p>
	　　次礼十二部尊经大藏法轮</p>
<p>
	　　敬礼十方诸大菩萨摩诃萨</p>
<p>
	　　南无不思议菩萨南无离觉音菩萨南无惟念安菩萨南无离垢称菩萨南无无量音菩萨南无大名闻菩萨南无明埵髻菩萨南无坚师子菩萨南无独游步菩萨南无舍所念菩萨南无及智积菩萨南无意善住菩萨南无无极相菩萨南无慧光曜菩萨南无消强意菩萨南无能拥护菩萨南无至诚英菩萨南无莲华界菩萨南无众诸安菩萨南无圣慧业菩萨南无将功勋菩萨南无无思议菩萨南无净梵施菩萨南无宝事业菩萨南无处天华菩萨南无善思惟菩萨南无无限法菩萨南无名闻意菩萨南无已辩积菩萨南无自在门菩萨南无十种力菩萨南无有十力菩萨南无大圣愍菩萨南无无所越菩萨南无游寂然菩萨南无在于彼菩萨南无无数天菩萨南无须弥光菩萨南无极重藏菩萨南无因超越菩萨</p>
<p>
	　　归命如是等十方世界无量无边诸大菩萨摩诃萨</p>
<p>
	　　敬礼声闻缘觉一切贤圣</p>
<p>
	　　归命如是等无量无边辟支佛</p>
<p>
	　　礼三宝已次复忏悔</p>
<p>
	　　弟子等略忏烦恼障竟。今当次第忏悔业障。夫业能庄饰世趣。在在处处。是以思惟求离世<a>解脱</a>。所以六<a>道果</a>报。种种不同形类各异。当知皆是业力所作。所以佛十力中业力甚深。凡夫之人多于此中好起疑惑。何以故尔。现见世间行善之者是事轗轲。为恶之者触向谐偶。谓言天下<a>善恶</a>无分。如此计者皆是不能深达业理。何以故尔。经中说言。有三种业。何等为三。一者现报。二者生报。三者后报。现报业者。现在作善作恶。现身受报。生报业者。此生作善作恶。来生受报。后报业者。或是过去无量生中作善作恶。或于此生中受。或现在未来无量生中方受其报。向者行恶之人现在见好。此是过去生报后报。善业熟故。所以现在有此乐果。岂关现在作诸恶业而得好报。行善之人现在见苦者。是过去生中生报后报。恶业熟故现在善根力弱不能排遣。是故得此苦报。岂关现在作善而招恶报。何以知然。现见世间为善之者。为人所赞叹人所尊重。故知未来必招乐果。过去既有如此恶业。所以诸佛菩萨教令亲近善友共行忏悔。善知识者于得道中则为全利。是故弟子等。今日至诚归依于佛</p>
<p>
	　　南无东方清净藏佛南无南方围绕香薰佛南无西方宝无量幢佛南无北方满足意佛南无东南方快乐尊佛南无西南方出法无垢王佛南无西北方安立王佛南无东北方白<a>莲花生</a>佛南无下方法名号佛南无上方无愚丰佛</p>
<p>
	　　归命如是等十方尽虚空界一切三宝</p>
<p>
	　　弟子等。从无始已来至于今日。积恶如恒沙造罪满天地。舍身与受身不觉亦不知。或作五逆深厚浊缠无间罪业。或造一阐提断善根业。轻诬佛语谤方等业。破灭三宝毁<a>正法</a>业。不信罪福起十恶业。迷真返正痴惑之业。不孝二亲反戾之业。轻慢师长无礼敬业。朋友无信犯不义之业。或作四重六重八重障圣道业。毁犯<a>五戒</a>破八齐业。五篇七聚多缺犯业。忧婆塞戒轻重垢业。或菩萨戒不能清净如说行业。前后方便污梵行业。月无六斋<a>懈怠</a>之业。年三长齐不常修业。三千威仪不<a>如法</a>业。八万律仪微细罪业。不修身戒心慧之业。春秋八王造众罪业。行十六种恶律仪业。于苦众生无愍伤业。不矜不念无怜愍业。不拔不济无救护业。心怀嫉忌无度彼业。于怨亲境不平等业。耽荒五欲不厌离业。或因衣食园林池沼生荡逸业。或以盛年放恣情欲。造众罪业。或善有漏回向三有障出世业。如是等业无量无边。今日发露向十方佛尊法圣众归命忏悔。愿弟子等。承是忏悔无间等罪所生福善。愿生生世世灭五逆罪除阐提惑。如是轻重诸罪。从今以去乃至道场誓不更犯。恒习出世清净善法。精持律行守护威仪。如渡海者爱惜浮囊。<a>六度</a>四等常[标*寸]行首。<a>戒定慧</a>品转得增明。速成如来三十二相八十种好。十力无畏大悲三念。常乐妙智八自在我</p>
<p>
	　　大乘莲华宝达问答<a>报应</a>沙门经</p>
<p>
	　　宝达顷前入一沸屎地狱。云何名曰沸屎地狱。其地狱纵广六十由旬。周匝铁城铁网罗覆其中。东西流屎南北而流。火出其中烟炎俱起亦如云雨。甚大臭秽臭中之臭勿过于此。北门之中有六百沙门。来入其中。悲号涕泣口眼火出亦无休息。来入此粪池饮于粪屎入粪屎。口焰火俱出。口眼六根亦复如是。千死千生万死万生</p>
<p>
	　　宝达问马头罗刹曰。此诸沙门何因缘故堕此地狱。马头罗刹答曰。此诸沙门受佛净戒而不净持。贪嗜酒肉食啖五辛堕此地狱。宝达闻之悲泣而去</p>
		</div>
		
		
		</div></div><hr><script charset='utf-8' src='../../js/footer.js'></script></body></html>