<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，大乘密严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大乘密严经</center></div><div class='fo'><center>经文出处:来自无量光明网</center><br/><br>
			<p style="text-align: center">第一卷 第二卷 第三卷</p>
<p>　　<strong>大乘密严经 卷上</strong></p>
<p>　　唐<a>天竺</a><a>三藏</a>地婆诃罗奉制译</p>
<p>　　密严会品第一</p>
<p>　　如是我闻。一时佛住出过欲色无色无想于一切法<a>自在</a>无碍。神足力通密严之国。非诸外道二乘行处。与诸邻极修观<a>行者</a>。十亿佛土微尘数<a>菩萨</a>摩诃萨俱。皆超<a>三界</a>心<a>意识</a>境。智意生身转于所依。成就如幻首楞严法云三昧。处离诸有莲花之宫。为无量<a>佛手</a>亲灌顶。其名曰摧异论菩萨。大慧菩萨。如实见菩萨。持进菩萨。<a>解脱</a>月菩萨。观自在菩萨。得大势菩萨。<a>神通</a>王菩萨。文殊师利菩萨。金刚藏菩萨。如是等菩萨摩诃萨而为上首。尔时如来应正等觉。从自证智境现法乐住神通辩才现众色像三昧而起。出虹电光妙庄严殿。与诸菩萨入于无垢月藏殿中。升密严场师子之座。诸菩萨众亦皆随坐。众坐已定。于时<a>世尊</a>四方周顾。从眉间出清净光明名髻珠庄严。有无量光周匝交映。成光明网。是光明网流照之时。一切佛土庄严之相。分明显现如一佛土。余诸佛土严饰细妙同于微尘。密严佛土超诸佛国。无有日月及诸星宿。如无为性不同微尘。此密严中诸佛菩萨。并余国土来此会者。皆如<a>涅槃</a><a>虚空</a>及非择灭</p>
<p>　　尔时世尊。现诸国土及佛菩萨胜功德已。复以佛眼遍视十方诸菩萨众。谓如实见菩萨言。如实见。今此国土名为密严。是中菩萨从色无色无想之处。以三昧力生智慧火。焚烧色爱及以无明。转所依止而得智定。意生之身神足力通以为严饰。无窍隙无骨体。如日月虹电紫金明珠颇梨珊瑚诃利多罗占波迦孔雀花月镜中之像。住于诸地净有漏因三昧自在。十究竟愿及以回向。获殊妙身而来住此</p>
<p>　　尔时如实见菩萨在大众中。即从座起偏袒右肩右膝着地。曲躬合掌白佛言。世尊。我于今者欲有所问。惟愿如来哀许为说。佛告之言。善哉善哉恣汝所问。常为开演。时如实见即白佛言。世尊。唯此佛土出过欲色无色无想众生界耶。佛言。善男子。上方去此过百亿佛国。有<a>梵音</a>佛土。娑罗树王佛土。星宿王佛土。过如是国复有无量百千国土。广博殊丽种种庄严。彼中诸佛咸为菩萨说现法乐住内证智境离诸分别真如实际大涅槃界究竟之法。是故当知此佛土外。有如是等无量佛国。如实见。非唯汝今于佛国土菩萨众会心生疑怪请问如来。此有菩萨名曰持进。曾于佛所生疑怪心。便以神通升于上方。过百千亿乃至如恒河沙诸佛世界。不能一见如来之顶。心生希有<a>念佛</a>菩萨不可思议。还<a>娑婆世界</a>舍卫城中。至于我所悔谢己过。叹佛无边犹如虚空。住内证境来密严国</p>
<p>　　尔时会中金刚藏菩萨摩诃萨。善能演说诸地之相。微妙决定尽其源底。从座而起偏袒右肩右膝着地。曲躬合掌白佛言。世尊。我于如来应正觉所欲问少法。愿佛慈哀为我宣示</p>
<p>　　佛言金刚藏。汝于我所欲有所问。如来应正等觉。当顺汝心为汝开演</p>
<p>　　尔时金刚藏菩萨摩诃萨蒙佛许已。即白佛言。世尊。佛菩提者是何句义。所觉是何请说。第一义境示法性。佛除去来今在行地者。色相之见及取着外论。行分别境起微尘胜。性自在时方虚空。我意根境和合。如是诸见复有计着。无明爱业眼色与明。是时复有触及作意。如是等法而为因缘等无间缘所缘缘增上缘。和合生识虚妄忆度。起有无等种种言论。此法之中复有诸人于蕴众生堕空性见。为断如是妄分别觉。唯愿世尊。说离五种识所知相。能于诸法最自在者。佛大菩提所觉知义。令得闻者知其了悟。所知五种而成正觉。尔时佛告金刚藏菩萨摩诃萨言。善哉善哉。金刚藏。十地自在超分别境。有大聪慧能欲显示。法性佛种最上瑜只。非惟汝今于佛菩提所觉之义生希有念请问于我。有贤幻等无量菩萨。咸于此义生希有心。种种思惟而求佛体。如来者是何句义。为色是如来耶。异色是如来乎。如是于蕴界处诸行之中。内外循求不见如来。皆是所作灭坏法故。以智定意审谛观察。乃至分析至于微尘。皆悉不见蕴粗鄙故。如来者常法身故。善哉佛子。汝能善入甚深法界。谛听谛听善思念之。当为汝说。金刚藏菩萨摩诃萨。唯然受教佛言。善男子。金刚三昧藏胜自在者。如来非蕴亦不异蕴。非依蕴非不依蕴。非生非灭非智非所知非根非境。何以故。蕴界处诸根境等皆粗鄙故。不应住内不应住外而见如来。善男子。色无觉知无有思虑。生已必灭同于草木瓦石之类。微尘集成如水聚沫。受以二法和合而生。犹如浮泡瓶衣等。想亦二和合因缘所生。如热时焰。譬如盛热地气蒸涌。照以日光如水波浪。诸鸟兽等为渴所逼。远而见之生真水解。想亦如是。无有体性虚妄不实。分别智者如有性见各别体相名字可得。定者审观。犹如兔角石女儿等。但有假名初无实义。如梦中色唯想妄见寤即非有。无明梦中见男女等种种之色。成于正觉即无所见。譬如<a>芭蕉</a>皮叶既除中无有实。行亦如是。离于身境即无体性。识如幻事虚伪不实。譬如幻师。若幻师<a>弟子</a>。以草木等物。幻作于人及诸象马种种形体具足庄严。愚幻贪求非明智者。识亦如是。依余而住而异分别。谓能所取二种而生。若自了知即皆转灭。是故无体同于幻事</p>
<p>　　金刚藏。如来<a>常住</a>恒不变易。是修念佛观行之境名如来藏。犹如虚空不可坏灭。名涅槃界亦名法界。过现未来诸佛世尊。皆随顺此而宣说故。如来出世不出<a>世间</a>此性常在。名法住性亦名法尼夜摩性。金刚藏。云何名为尼夜摩。后有诸恶此皆离故。又此三昧。能决定除后有诸恶。以如是义名尼夜摩。若有住此三昧之者。于诸众生心无顾恋。证于实际及以涅槃。犹如热铁投清冷水故。诸菩萨舍而不证近住而已。常为众生而作利益。不舍精进大悲诸度。不断佛种。不行外道二乘之径。如大力象。不为三昧淤泥所溺。心不味着识之境界。趣<a>佛法</a>门恒无退转。以究竟慧入佛法身。开显如来广大威德。当成正觉转妙法轮。智境众色而为资用。入如来定游涅槃。境。渐次<a>修行</a>超第八地。善巧积习乃至法云资用如来广大威德。住于诸佛内证之地。与无功用三昧相应。遍游十方不动本处。而恒依止密严佛国转于所依。智定意身力通自在皆得具足。譬如空月影遍众水。佛亦如是。化形普降于诸世间。随众生心所乐不同。皆使蒙益无<a>空见</a>者。复令当诣密严佛国。如其性欲而渐开诱。为说一切欲界天王自在菩萨摩尼宫等诸安乐处。乃至诸地次第十方佛土功德庄严。尽于未来随机应现。如因持咒安缮那药及诸灵仙宫殿之神。与人同止而不可见。如来变化所为事毕住于真身晦而不现。亦复如是。尔时世尊而说偈言</p>
<p>　　根蕴如蛇聚境界缘所触</p>
<p>　　痴爱业以生众习缚难解</p>
<p>　　心及诸心法动虑恒不安</p>
<p>　　觉观所缠绕如龙共盘结</p>
<p>　　嗔毒从此兴譬如炎盛火</p>
<p>　　诸修观行者为舍众蕴法</p>
<p>　　于此常谛观一心而不懈</p>
<p>　　譬如虚空中无树而有影</p>
<p>　　风衢与鸟迹此见悉为难</p>
<p>　　能造及所造色与非色法</p>
<p>　　于彼见如来其难亦如是</p>
<p>　　真如实际等及诸佛体性</p>
<p>　　内证之所行超诸语言境</p>
<p>　　涅槃名为佛佛亦名涅槃</p>
<p>　　离诸分别想云何而可见</p>
<p>　　碎末于金矿矿中不见金</p>
<p>　　智者巧融炼真金方乃显</p>
<p>　　分剖于诸色乃至为微尘</p>
<p>　　及析求诸蕴若一若异性</p>
<p>　　佛体不可见亦非无有佛</p>
<p>　　定者观如来三十二相具</p>
<p>　　若乐等众事施作皆明显</p>
<p>　　是故不应说如来定是无</p>
<p>　　三昧一缘佛善因善根佛</p>
<p>　　一切世胜佛及正等觉佛</p>
<p>　　如是五种佛所余皆变化</p>
<p>　　三十二胜相如来藏具有</p>
<p>　　是故佛非无定者能观见</p>
<p>　　出过于三界无量诸佛国</p>
<p>　　如来微妙刹净佛子充满</p>
<p>　　禅慧互相资以成坚固性</p>
<p>　　游于密严土思惟佛威德</p>
<p>　　密严中之人一切同于佛</p>
<p>　　超过<a>刹那</a>坏恒游三昧中</p>
<p>　　世尊有大定湛然而正受</p>
<p>　　相好诸功德内外以庄严</p>
<p>　　众谓佛<a>化身</a>从于兜率降</p>
<p>　　佛常密严住像现从其国</p>
<p>　　住真而正受<a>随缘</a>众像生</p>
<p>　　如月在虚空影鉴于诸水</p>
<p>　　如摩尼众影色合而明现</p>
<p>　　如来住正定现影亦复然</p>
<p>　　譬如形与像非一亦非异</p>
<p>　　如是胜丈夫成于诸事业</p>
<p>　　非微尘胜性非时非自在</p>
<p>　　亦非余缘等而作于世间</p>
<p>　　如来以因性庄严其果体</p>
<p>　　随世之所应种种皆明现</p>
<p>　　游戏于三昧内外无不为</p>
<p>　　山川及林野朋友诸眷属</p>
<p>　　众星与日月皎境而垂象</p>
<p>　　如是诸世间身中尽包纳</p>
<p>　　复置于掌内散掷如芥子</p>
<p>　　佛于定自在牟尼最胜尊</p>
<p>　　无能作世间唯佛之所化</p>
<p>　　盲暗无知者驰流妄分别</p>
<p>　　计着于有无若我及非我</p>
<p>　　或言一切坏或言少分灭</p>
<p>　　如是诸人等常自害其身</p>
<p>　　云何于此中而生是诸见</p>
<p>　　佛是遍三界观行之大师</p>
<p>　　观世如干城所作众事业</p>
<p>　　亦如梦中色渴兽所求水</p>
<p>　　因于种种业风绳而进退</p>
<p>　　佛于方便中自在知见者</p>
<p>　　譬如工巧匠善守于机发</p>
<p>　　亦如海船师执拖而摇动</p>
<p>　　如来最微妙寂静无有边</p>
<p>　　超诸有着根净根之所证</p>
<p>　　是修行定者微妙定所依</p>
<p>　　一切观行人明了心中住</p>
<p>　　佛体最清净非有亦非无</p>
<p>　　远离于限量及以能所觉</p>
<p>　　妙智相应心最上之境界</p>
<p>　　知相皆无性是即见如来</p>
<p>　　破诸相应心不着于三昧</p>
<p>　　住于无染路一切皆无染</p>
<p>　　诸天乾闼婆阿修紧那罗</p>
<p>　　仙人及外道赞叹而供养</p>
<p>　　于彼不耽求而兴世间业</p>
<p>　　以住本清净相应妙理中</p>
<p>　　<a>天人</a>等见者变化之所作</p>
<p>　　佛非彼此现而同于日月</p>
<p>　　住于圆应道现除诸贡高</p>
<p>　　异学各不同随宜而摄御</p>
<p>　　种种众智法王论三毗陀</p>
<p>　　悉是诸如来<a>定力</a>持而说</p>
<p>　　国王王臣等乃至山林处</p>
<p>　　所有诸仪则皆从佛出生</p>
<p>　　十方众宝藏出生清净宝</p>
<p>　　悉是天中天自在威神故</p>
<p>　　一切三界中有诸明智者</p>
<p>　　种种方便业因佛而成就</p>
<p>　　现从兜率降婇女众围绕</p>
<p>　　歌舞共欢娱日夜常游集</p>
<p>　　或如坚利智舍陵波<a>居士</a></p>
<p>　　执世之直绳与夺而招放</p>
<p>　　虽于一切处现为明智者</p>
<p>　　而在密严中寂然无动作</p>
<p>　　此大牟尼境凡愚异分别</p>
<p>　　譬如瞖目人亦犹众渴兽</p>
<p>　　如世观于幻梦中诸所取</p>
<p>　　天中天境界佛子见其真</p>
<p>　　如是观行人如从于睡觉</p>
<p>　　那罗与伊舍梵天娑旦那</p>
<p>　　难陀鸠摩罗劫比首迦等</p>
<p>　　处定而思审于此常迷惑</p>
<p>　　去来现在世一切诸牟尼</p>
<p>　　习气覆于心亦所不能见</p>
<p>　　善哉金刚藏普行诸地中</p>
<p>　　复以佛威神而居密严土</p>
<p>　　是汝之境界我今为汝说</p>
<p>　　或有妄分别胜性与微尘</p>
<p>　　如工作诸物种种诸形相</p>
<p>　　生唯是法生灭亦唯法灭</p>
<p>　　妄计一切物细尘能造作</p>
<p>　　因能了于果譬如灯照物</p>
<p>　　先不得其相后坏亦复然</p>
<p>　　非于过去中有体而可得</p>
<p>　　未来亦如是离缘无有性</p>
<p>　　一一诸缘内遍求无有体</p>
<p>　　不见性有无亦无无有见</p>
<p>　　于蕴瓶衣等微细而分别</p>
<p>　　三百有六十邪宗坏正道</p>
<p>　　往来<a>生死</a>中无有涅槃法</p>
<p>　　大乘密严经妙身生品第二之一</p>
<p>　　尔时如实见菩萨。有大威力世中自在。其身妙好上服庄严。在于佛前避座而立。曲躬合掌一心恭敬。向金刚藏菩萨摩诃萨而作是言。尊者。善能通达自智之境现法乐住。于三乘世间心得无违。为大定师于定自在。能随顺说诸地之相。常在一切佛国土中。为诸上首演深妙法。是故我今劝请尊者。说诸<a>圣人</a>不随他行。现法乐住内证之境。令我及余诸菩萨众得见斯法。安乐修行趣于佛地。获意生身及言说身。力通自在皆得具足。转所依止不住实际。如众彩摩尼现诸色像。于一切佛国说密严行。金刚藏菩萨摩诃萨言。善哉仁主。能请我说入于密严<a>无我</a>之法。仁主。先应觉了诸分别境。是心之相于境界中舍诸分别。仁主。一切世间是分别见见世间体。即于所缘而得三昧。我今为汝开示彼法王。应善听。即说偈言</p>
<p>　　一切诸世间譬如热时焰</p>
<p>　　以诸不实相无而妄分别</p>
<p>　　觉因所觉生所觉依能现</p>
<p>　　离一则无二譬如光共影</p>
<p>　　<a>无心</a>亦无境量及所量事</p>
<p>　　但依于一心如是而分别</p>
<p>　　能知所知法唯知心妄计</p>
<p>　　若了所知无能知即非有</p>
<p>　　心为法自性及人之所浊</p>
<p>　　入于八地中而彼得清净</p>
<p>　　九地行<a>禅定</a>十地大开觉</p>
<p>　　法水灌其顶而成世所尊</p>
<p>　　法身无有尽是佛之境界</p>
<p>　　究竟如虚空心识亦如是</p>
<p>　　无尽亦无坏众德以庄严</p>
<p>　　恒住不思议密严诸佛土</p>
<p>　　譬如瓶破已瓦因而显现</p>
<p>　　瓦破显于尘尘析极微显</p>
<p>　　如是因有漏而成无漏法</p>
<p>　　如火烧尽木复于余处然</p>
<p>　　味于不动智转依离分别</p>
<p>　　密严佛国中如是而常现</p>
<p>　　不生众品类莫住于世间</p>
<p>　　舍于一切见归依此无我</p>
<p>　　断诸相续流无生亦无坏</p>
<p>　　尽于一切见归依此无我</p>
<p>　　诸患皆已息寂住不思议</p>
<p>　　净于一切见归依此无我</p>
<p>　　世间种种法本来无我性</p>
<p>　　非由击坏无及喻之所显</p>
<p>　　如火焚薪已自于是中灭</p>
<p>　　观察于三界无我智亦然</p>
<p>　　是名现法乐圣人自智境</p>
<p>　　依此入诸地净除无始恶</p>
<p>　　舍离世所依出世而安住</p>
<p>　　其心转清净恒居密严土</p>
<p>　　尔时如实见菩萨及诸王众俱作是言。金刚自在我等今者咸欲归依。愿示于我归依之处。于是金刚藏菩萨摩诃萨。以偈答曰</p>
<p>　　佛体非是有亦非无有佛</p>
<p>　　蕴树已焚烧魔军咸退殄</p>
<p>　　住于如来地密严之妙国</p>
<p>　　所觉净无垢仁主可归依</p>
<p>　　远离诸分别证于无处所</p>
<p>　　密严诸定者仁主可归依</p>
<p>　　密严胜净刹众圣之依处</p>
<p>　　观行者充满应归此严土</p>
<p>　　尔时金刚藏菩萨摩诃萨说是语已。复告如实见菩萨言。仁主。已得住地。诸观行者观一切世间。如缋像中而有高下。如梦所见端正女色。如石女人忽梦己身诞育于子。如乾闼婆城内诸所施为。如旋火成轮。如空中垂发。如幻化所作人马等形树林花果。如浮云之影。如奔电之光。皆是虚伪非真实有。分别所成犹工造器。仁主。世间众生习气覆心生种种戏论。意与意识及余诸识。相续而转五法三性。二种无我恒共相应。譬如瀑流为风所击起诸波浪。浪起相寻而流不息。阿赖耶识在于世间亦复如是。无始习气犹如瀑流。为境界风之所飘动。起诸识浪恒无断绝。仁主。是八种心虽无如是若干体异。而随缘渐起或一时生。心生之时取诸境界。亦有如是渐顿差别。若于屋宅及诸星宿。军众山林枝叶花果如是等处。多是一时或次第取。若在眠梦见昔所更。或想念初生至于老死。及算数众物寻思句义。观异文彩受好饮食。于是境界次第了知。或有一时顿取之者。仁主。心性本净不可思议。是诸如来微妙之藏如金在矿。意从心生余六亦然。如是多种于世法中而为差别。仁主。阿赖耶识。虽与能熏及诸心法。乃至一切染净种子。而同止住性恒明洁。如来种姓应知亦然。定不定别体常清净。如海常住波潮转移。阿赖耶识亦复如是。诸地渐修下中上别。舍诸杂染而得明现。于是金刚藏菩萨摩诃萨。复说偈言</p>
<p>　　善哉如实慧于斯微妙法</p>
<p>　　从我已听闻心净能开了</p>
<p>　　十方一切国诸王众会中</p>
<p>　　汝当随所应广为其宣说</p>
<p>　　若人闻法已渐净阿赖耶</p>
<p>　　或作人中王转轮四天下</p>
<p>　　或复为帝释兜率须夜摩</p>
<p>　　乃至自在宫而为欲天主</p>
<p>　　或为<a>色界</a>主及生无色天</p>
<p>　　无想众生中受诸禅定乐</p>
<p>　　证真而不住譬如师子吼</p>
<p>　　众定皆自在喜乐以相应</p>
<p>　　一心求密严不染着三界</p>
<p>　　至于密严已渐次而开觉</p>
<p>　　转依获安乐寂静常安住</p>
<p>　　无量诸佛子围绕以庄严</p>
<p>　　为法自在王众中之最上</p>
<p>　　非如外道说坏灭为涅槃</p>
<p>　　坏应同有为死有复生过</p>
<p>　　十业上中下三乘以出生</p>
<p>　　最上生密严诸地转增进</p>
<p>　　得解脱智慧如来微妙身</p>
<p>　　云何说涅槃是灭坏之法</p>
<p>　　涅槃若灭坏众生有终尽</p>
<p>　　众生若有终是亦有初际</p>
<p>　　应有非生法而始作众生</p>
<p>　　无有非众生而生众生界</p>
<p>　　众生界既尽佛无尔焰法</p>
<p>　　是则无能觉亦无有涅槃</p>
<p>　　妄计解脱者而说于解脱</p>
<p>　　譬如种已焦灯灭及薪尽</p>
<p>　　彼说解脱性是坏有成无</p>
<p>　　于解脱妙乐远离不能证</p>
<p>　　遍处及诸禅无色无想定</p>
<p>　　逆顺而入出力通皆自在</p>
<p>　　于彼不退还亦不恒沉没</p>
<p>　　审知诸<a>法相</a>诸地得善巧</p>
<p>　　如是而庄严而来密严国</p>
<p>　　若言解脱性坏有以成无</p>
<p>　　斯人住诸有毕竟不能出</p>
<p>　　亦坏三和合因等四种缘</p>
<p>　　眼色内外缘和合所生识</p>
<p>　　世间内外法互力以相生</p>
<p>　　如是等众义一切皆违反</p>
<p>　　若知唯识现离于心所得</p>
<p>　　分别不现前亦不住其性</p>
<p>　　是时攀缘离寂然心正受</p>
<p>　　舍于世间中所取能取见</p>
<p>　　转依离粗重智慧不思议</p>
<p>　　十种意生身众妙为严好</p>
<p>　　作三界之主而来密严国</p>
<p>　　色心及心法不相应无为</p>
<p>　　内外众世间谛观无别异</p>
<p>　　如是诸智者来于密严国</p>
<p>　　相名与分别正智及如如</p>
<p>　　定者能明照体性皆平等</p>
<p>　　入佛所赞扬密严之净国</p>
<p>　　若坏三和合及以四种缘</p>
<p>　　不固于自宗同诸妄分别</p>
<p>　　恶习分别者彼之五种论</p>
<p>　　譬喻不成立诸义皆相违</p>
<p>　　五种悉成过惑乱于智眼</p>
<p>　　颠倒不颠倒同异法斯坏</p>
<p>　　舍离于自宗依止他宗法</p>
<p>　　初际等诸见皆从灭坏生</p>
<p>　　大王应当知众生在诸有</p>
<p>　　如轮而运转初际不可得</p>
<p>　　如来以悲愿普应诸有缘</p>
<p>　　如净月光明无处不周遍</p>
<p>　　各顺其根性随宜而<a>说法</a></p>
<p>　　涅槃若坏灭佛有何功德</p>
<p>　　增上有三种解脱亦复然</p>
<p>　　<a>四谛</a>及神足念处无碍解</p>
<p>　　四缘无色住根力及神通</p>
<p>　　觉支诸地等有为无为法</p>
<p>　　乃至众圣人皆依识而有</p>
<p>　　苦法苦观智及苦随生智</p>
<p>　　集智三亦然灭道亦如是</p>
<p>　　如是十二种名之为现观</p>
<p>　　学人数有十第八七返生</p>
<p>　　家家一往来一间而灭度</p>
<p>　　中般与生般有行及无行</p>
<p>　　上流于处处然后般涅槃</p>
<p>　　如是一切种诸智之品位</p>
<p>　　修行观行者下中上不同</p>
<p>　　菩萨增上修功业最<a>殊胜</a></p>
<p>　　十一与十二乃至于十六</p>
<p>　　此诸修定者复渐灭于心</p>
<p>　　所尽非是心亦非心共住</p>
<p>　　未来心未至未至故非有</p>
<p>　　心缘不和合非此非彼生</p>
<p>　　第四禅无心有因不能害</p>
<p>　　有因谓诸识意识及五种</p>
<p>　　<a>妄想</a>不<a>自觉</a>犹如波浪生</p>
<p>　　定者观赖耶离能所分别</p>
<p>　　微妙无所有转依而不坏</p>
<p>　　在于密严中如月恒明显</p>
<p>　　密严诸智者与佛常共俱</p>
<p>　　恒游定境中一味无差别</p>
<p>　　密严定者处定力生于彼</p>
<p>　　是故应修习相应妙定心</p>
<p>　　欲界有六天梵魔十二处</p>
<p>　　无色及无想一切诸地中</p>
<p>　　若生密严国于彼为天主</p>
<p>　　欲求密严土当修十种智</p>
<p>　　法智随生智世俗知他心</p>
<p>　　及苦集灭道尽智无生智</p>
<p>　　仁者真实见舍君罗帝族</p>
<p>　　与<a>甘蔗</a>月王种姓无殊异</p>
<p>　　当求密严国勿怀疑退心</p>
<p>　　如羊被牵拽喘惧而前却</p>
<p>　　意在于身中似幻兽而住</p>
<p>　　亦如幻为树河中之苇荻</p>
<p>　　如王戏园苑运动诸身分</p>
<p>　　意及于意识心心法共俱</p>
<p>　　譬如空中云共聚而无实</p>
<p>　　种子赖耶识诸习所缠覆</p>
<p>　　譬如摩尼宝随缘现众色</p>
<p>　　离住众生身体净而无垢</p>
<p>　　是决定种姓亦为大涅槃</p>
<p>　　名因于相生相从因缘起</p>
<p>　　以诸形相故而起于分别</p>
<p>　　分别从二因外相心习气</p>
<p>　　第七末那识应知亦复然</p>
<p>　　诸根意缘会发生于五识</p>
<p>　　心法共相应如是身中住</p>
<p>　　正智常观察一切诸世间</p>
<p>　　从于如是因而生彼诸果</p>
<p>　　真如非异此诸法互相生</p>
<p>　　与理相应心明了而观见</p>
<p>　　此即是诸法究竟真实性</p>
<p>　　亦为妄所计一切法不生</p>
<p>　　诸法性常空非无亦非有</p>
<p>　　如幻及阳焰干城等众物</p>
<p>　　种种诸形相名句及文身</p>
<p>　　如是执着生成于遍计性</p>
<p>　　根境意和合熏习成于种</p>
<p>　　与心无别异诸识从此生</p>
<p>　　资于互因力是谓依他起</p>
<p>　　内证真实智现前所住法</p>
<p>　　是即说圆成众圣之境界</p>
<p>　　佛及诸佛子证此名圣人</p>
<p>　　若人证斯法即见于真际</p>
<p>　　唱言生已尽梵行皆已立</p>
<p>　　所作莫不成永离于诸有</p>
<p>　　解脱一切苦灭除众怖畏</p>
<p>　　生法二无我善能明了知</p>
<p>　　普烧诸习气永断于分别</p>
<p>　　从于无始来戏论而积聚</p>
<p>　　无量众过恶一切皆已除</p>
<p>　　譬如热铁团热去铁无损</p>
<p>　　解脱者亦尔惑尽而清凉</p>
<p>　　入于无漏界密严之妙土</p>
<p>　　此土最微妙非余所能及</p>
<p>　　佛与诸菩萨清净之所居</p>
<p>　　三昧乐现前以此而为食</p>
<p>　　欲生斯土者当修真实观</p>
<p>　　复为诸有缘如理广宣说</p>
<p>　　名生本于相相起复从缘</p>
<p>　　种种诸分别皆因相而有</p>
<p>　　根境瓶衣等蕴法所合成</p>
<p>　　分别从此生了知而简异</p>
<p>　　若动若非动一切诸世间</p>
<p>　　皆因痴暗生愚冥以为体</p>
<p>　　长短等诸色音声与香界</p>
<p>　　甘苦坚滑等意识之所缘</p>
<p>　　善与不善性有为无为法</p>
<p>　　乃至于涅槃斯为智之境</p>
<p>　　念念常迁转皆依识以生</p>
<p>　　譬如磁石力吸铁令回转</p>
<p>　　末那于藏识当知亦复然</p>
<p>　　如蛇有二头各别为其业</p>
<p>　　染意亦如是执取阿赖耶</p>
<p>　　能为我事业增益于我所</p>
<p>　　复与意识俱为依而转谢</p>
<p>　　身中暖触生运动作诸业</p>
<p>　　饮食及衣服随事而受用</p>
<p>　　腾跃或歌舞种种自欢娱</p>
<p>　　持诸众生身斯由意功力</p>
<p>　　于如梦翳等一切诸境界</p>
<p>　　起种种分别不知唯自心</p>
<p>　　如人在空中走索以游戏</p>
<p>　　飘危不安固分别亦如是</p>
<p>　　分别无所依但行于自境</p>
<p>　　譬如镜中像识种种而见</p>
<p>　　愚夫此迷惑非诸明智者</p>
<p>　　仁主应当知此三皆识现</p>
<p>　　于斯远离处是即名真实</p>
<p>　　持进菩萨等及圣目干连</p>
<p>　　遍观诸亿刹种种皆严好</p>
<p>　　于彼庄严中此土最殊胜</p>
<p>　　极乐及现喜乃至于下方</p>
<p>　　无量亿土中诸佛所称赞</p>
<p>　　皆言密严国威德化自然</p>
<p>　　无始亦无终本昔如来地</p>
<p>　　出过于三有寂静无所为</p>
<p>　　自利及利他功业悉成满</p>
<p>　　非不此成佛欲中施佛事</p>
<p>　　要从于密严化为无量亿</p>
<p>　　常依于正定游戏诸神通</p>
<p>　　一切国土中如月无不见</p>
<p>　　随诸众生类所应而化益</p>
<p>　　十地花严等大树与神通</p>
<p>　　胜鬘及余经皆从此经出</p>
<p>　　此经最殊胜众经莫能比</p>
<p>　　仁主及诸王宜应尽尊敬</p>
<p>　　欲色无色界无想等天宫</p>
<p>　　佛已超过彼而依密严住</p>
<p>　　此土诸宫殿如莲备众饰</p>
<p>　　是一切如来净智之妙相</p>
<p>　　佛及诸菩萨常在于是中</p>
<p>　　世尊恒住禅寂静最无上</p>
<p>　　依自难思定现于众妙色</p>
<p>　　色相无有边非余所能见</p>
<p>　　极乐庄严国世尊无量寿</p>
<p>　　诸修观行者色相皆亦然</p>
<p>　　或见天中天赫奕含众彩</p>
<p>　　诃利占波色真金明月光</p>
<p>　　孔雀素罗瞿珊瑚莲电等</p>
<p>　　或见身羸瘦弊服寝茅中</p>
<p>　　或如千日光处大莲花上</p>
<p>　　或见诸菩萨顶饰龙王髻</p>
<p>　　或以帝青宝庄严为宝冠</p>
<p>　　或见轮幢文鱼螺等众相</p>
<p>　　或见光丽色如霓而拖空</p>
<p>　　或见以须弥置之于右掌</p>
<p>　　或持大海水其状如牛迹</p>
<p>　　或见作人王冕服当轩宇</p>
<p>　　辅佐众围绕共宣于国化</p>
<p>　　或见诸菩萨最上修行者</p>
<p>　　说于自境界先佛所知法</p>
<p>　　或说以智定速转于所依</p>
<p>　　得如幻之身种种皆无碍</p>
<p>　　或示了于境断诸取着业</p>
<p>　　诸见皆已除不受于诸有</p>
<p>　　譬如膏炷尽灯灭而涅槃</p>
<p>　　或有示修行一切波罗蜜</p>
<p>　　衍那之大会周给无穷尽</p>
<p>　　苦行持戒等种种诸仪则</p>
<p>　　极乐庄严国人非胎藏生</p>
<p>　　身相如真金光色常<a>圆满</a></p>
<p>　　瑜伽自在者安乐及光明</p>
<p>　　斯人之境界百分无其一</p>
<p>　　极乐中之人自然<a>随念</a>食</p>
<p>　　牟尼胜自在定为<a>甘露</a>味</p>
<p>　　宝树名如意游憩于其下</p>
<p>　　妙金为碎末布地以庄严</p>
<p>　　地莲及众花数荣而菡萏</p>
<p>　　如是具严饰不可得为喻</p>
<p>　　若人有净信善巧行诸禅</p>
<p>　　爱乐佛功德专精以回向</p>
<p>　　即于佛胜土莲华而化生</p>
<p>　　众相以庄严皎镜无尘垢</p>
<p>　　尔时金刚藏菩萨摩诃萨。说是偈已自现其身如一指节。或如芥子乃至毫端百分之一。或现佛身或现独觉身或现声闻身。及余无量种种之形而说于法。或说菩萨入于诸地。了知五法<a>八识</a>三性及二无我。得如幻三昧随意受身。自在神通力无所畏。皆不退转净所依止。入于佛地无漏蕴界常无变易。或说菩萨善能游履。如梦如像如水中月。诸观行人所行之道。得首楞严三昧十幻喻身。诸究竟愿莫不成满。逮于正觉坐妙莲花。诸佛子众所共围绕。或说菩萨以愿力故。现种种形游诸国土历事诸佛。是诸菩萨其身微妙不在有无。譬如天仙乾闼婆众。依须弥住或在虚空。地行众生所不能睹。彼诸菩萨亦复如是。非观行者不能得见。或说菩萨得禅自在三昧力故。于十方国土莲花之宫。示现受生及般涅槃。或说菩萨以三昧力。转于所依而不住实际。于一切有众生处差别现身。其心平等如地如水如日如月。或说菩萨以大悲心。愍诸众生轮<a>转生</a>死孤穷下贱众苦所逼。譬如黑蜂依船而住游于大海。随船飘荡或一由旬乃至百千无量由旬。为说非我生死无常。令知速灭刹那不住。或说诸佛及诸菩萨。见一切众生渴爱迷乱。为分别苦之所逼迫。于无相法中而取于相。虚妄计著有能所取。是能所取缧绁其心。于生死海驰荡不息。贫穷孤露无有所依。如大海中蛛蝥之网。佛及菩萨犹住船人。于诸众生心生怜愍。欲令解脱生死苦难。随其所应而为现身。说布施等种种诸行</p>
<p>　　<strong>大乘密严经 卷中</strong></p>
<p>　　唐天竺三藏地婆诃罗奉制译</p>
<p>　　妙身生品第二之余</p>
<p>　　尔时普贤众色大光菩萨摩诃萨。与诸同类持世菩萨。持进菩萨。文殊师利菩萨。神通王菩萨。得大势菩萨。圣者月菩萨。金刚齐菩萨。大树王菩萨。<a>虚空藏菩萨</a>等。乃至摩尼宝殿无量诸天。密严土中诸佛子众。并余佛国来听法者。闻说密严微妙功德于法尊重。决定转依恒居此土不生余处。然皆愍念未来众生。普欲为其而作利益遂共同心。白金刚藏菩萨摩诃萨言。尊者愿为我说。一切世间若干色像谁之所作。如陶工埏埴而造瓶等世间众像。为如是作为不然耶。又如伶人击动丝竹匏木之类繁会成音。一切世间岂亦如是。如随一物有三自性。世间众物已成体相。若未成者。此岂咸在一物中乎。为夜摩天兜率陀天他化自在及以大树紧那罗作。为是善现色究竟天螺髻梵王无色天作。为是一切诸天主等同心[翏*力]力而共作耶。为是此方及他方中诸佛菩萨以变化力。作是一切世间众像。而于此中起诸迷惑。是迷惑见如阳焰水。譬如瓶处为德所依。一切世间住于处者。非诸德者系属于德。亦非是德依于德者。展转合故众德集成。如是世间若干色像。为唯惑乱为有住耶。或有言是大梵天王那罗延天自在天作。或谓力沙迦拏提那劫比罗仙自力而作。或有妄执从于胜性自然及时。无明爱业而得生起。诸天仙等及余一切修世定人悉怀疑惑。为无有体如幻如梦。如热时焰如乾闼婆城。无始分别有能所取。如蛇二首如起尸行。亦如木人因机动转。空中垂发旋火轮耶。尔时金刚藏菩萨摩诃萨。以偈答曰</p>
<p>　　世间众色像不从能作生</p>
<p>　　非是矩鞞罗因陀罗等作</p>
<p>　　亦非大施会祠祭之福果</p>
<p>　　毗陀所说因互违无定义</p>
<p>　　亦复非无有能持世间因</p>
<p>　　所谓阿赖耶第八丈夫识</p>
<p>　　运动于一切如轮转众瓶</p>
<p>　　如油遍在麻盐中有醎味</p>
<p>　　亦如无常性普遍于诸色</p>
<p>　　沉麝等有香日月光亦尔</p>
<p>　　非能作所作非有亦非无</p>
<p>　　远离诸外道一异等众见</p>
<p>　　非智所寻求不可得分别</p>
<p>　　定心无碍者内智之所证</p>
<p>　　若离阿赖耶即无有余识</p>
<p>　　譬如海波浪与海虽不异</p>
<p>　　海静波去来亦不可言一</p>
<p>　　譬如修定者内定清净心</p>
<p>　　神通自在人所有诸通慧</p>
<p>　　观行者能见非余之所了</p>
<p>　　藏识亦如是与转识同行</p>
<p>　　佛及诸佛子定者常观见</p>
<p>　　藏识持于世犹如线贯珠</p>
<p>　　亦如车有轮随于业风转</p>
<p>　　陶师运轮杖器成随所用</p>
<p>　　藏识与诸界共力无不成</p>
<p>　　内外诸世间弥纶悉周遍</p>
<p>　　譬如众星象布列在虚空</p>
<p>　　风力之所持运行常不息</p>
<p>　　如空中鸟迹求之不可见</p>
<p>　　然鸟不离空颉颃而进退</p>
<p>　　藏识亦如是不离自他身</p>
<p>　　如海起波涛如空含万象</p>
<p>　　藏识亦如是蕴藏诸习气</p>
<p>　　譬如水中月及以诸莲花</p>
<p>　　与水不相离不为水所著</p>
<p>　　藏识亦复然习气莫能染</p>
<p>　　如目有童子眼终不自见</p>
<p>　　藏识住于身摄藏诸种子</p>
<p>　　遍持寿暖识如云覆世间</p>
<p>　　业用曾不停众生莫能见</p>
<p>　　世间妄分别见牛等有角</p>
<p>　　不了角非有因言兔角无</p>
<p>　　分析至微尘求角无所有</p>
<p>　　要待于有法而起于无见</p>
<p>　　有法本自无无见何所待</p>
<p>　　若有若无法展转互相因</p>
<p>　　有无二法中不应起分别</p>
<p>　　若离于所觉能觉即不生</p>
<p>　　譬如旋火轮翳幻等众事</p>
<p>　　皆因少所见而生是诸觉</p>
<p>　　若离于所因此觉即无有</p>
<p>　　名相互相系习气无有边</p>
<p>　　一切诸分别与意而俱起</p>
<p>　　证于真实境习气心不生</p>
<p>　　从于无始来沉迷诸妄境</p>
<p>　　戏论而熏习生于种种心</p>
<p>　　能取及所取众生心自性</p>
<p>　　瓶衣等诸相离心无所有</p>
<p>　　一切唯有觉所觉义皆无</p>
<p>　　能觉所觉性自然如是转</p>
<p>　　习气扰浊心凡愚不能见</p>
<p>　　如海风所击波浪无停止</p>
<p>　　心为境风动识浪生亦然</p>
<p>　　种种诸分别自内而执取</p>
<p>　　如地无分别庶物依以生</p>
<p>　　藏识亦复然众境之依处</p>
<p>　　如人以己手还自摩握身</p>
<p>　　亦如象以鼻取水自沾沐</p>
<p>　　复似诸婴儿以口含其指</p>
<p>　　如是自心内现境还自缘</p>
<p>　　是心之境界普遍于三有</p>
<p>　　久修观行者而能善通达</p>
<p>　　内外诸世间一切<a>唯心</a>现</p>
<p>　　尔时金刚藏菩萨摩诃萨。说此语竟默然而坐。住无处所微妙之禅。游法界门入诸佛境。见有无量佛子当来此国住修行地。便从定起放大光明。其光普照欲色无色无想天宫。是光明中复现无量殊胜佛土。有无量佛相好庄严。随诸世间之所欲乐而为利益。皆使受持密严名号。彼诸佛子互相观察而作是言。密严佛土能净众福灭一切罪。诸观行人所住之处。于诸佛国最上无比。我等闻名心咸悦乐可共俱往。时诸佛子各从所住而来此国。尔时净居诸天与阿迦尼吒螺髻梵王同会一处。咸于此土佛及菩萨生希有心请梵王言。天主。我等今者咸兴是念。何时当得陪侍天王诣密严土。尔时梵王闻是语已。与诸天众遽即同行。中路迟回罔知所适。梵王先悟作是思惟。密严佛国观行之境。若非其人何阶可至。非是欲色无色诸天及外道神通所能往诣。我今云何而来至此。复自念言。或天中天。假吾威力而能亟往。作是念已发声归命。即时见有无量诸佛在于道中威光照曜。时螺髻梵王即白佛言。世尊。我等今者当何所作。而能速诣密严佛土。佛告之言。汝可退还。所以者何。密严佛国观行之境。得正定人之所住处。于诸佛刹最胜无比。非有色者所能往诣。时螺髻梵王闻佛语已。与诸天众寻还天宫。尔时净居诸天共相议言。螺髻梵王。有大威力而不能往。当知此土最为殊胜。但是得如幻三昧。诸观行人所行之境。如是称扬密严功德。其声展转靡不传闻。尔时诸佛子众来此会者。闻是语已益加欣敬。白金刚藏菩萨摩诃萨言。我等于法深怀渴慕。惟愿大明为我宣说。金刚藏言。佛所说法谁能具演。唯除如来之所护念。夫如来者于观行中最胜自在。所有境界不可思议。云何可为非观行人开示演说。时持进菩萨及须夜摩诸佛子等。复共同声请言速说。尔时神通王菩萨。文殊师利菩萨。慈氏菩萨。紧那罗菩萨。及余无量诸菩萨众。复作是言。善哉仁者。愿速为说。是时复有无量诸天。于虚空中作天妓乐同心劝请。当尔之时螺髻梵王。承佛威力而来此会向金刚藏菩萨摩诃萨。而说偈言</p>
<p>　　今此诸大会严饰未曾有</p>
<p>　　悉是尊弟子聪慧无等伦</p>
<p>　　皆于尊者处渴仰而求法</p>
<p>　　我今犹未知所问为何等</p>
<p>　　为问憍罗婆胜堕及顶生</p>
<p>　　乃至盛年马转轮王所作</p>
<p>　　为问甘蔗种千弓持国王</p>
<p>　　欲色无色中人天等之法</p>
<p>　　为问菩萨行独觉及声闻</p>
<p>　　乃至阿修罗星象等众论</p>
<p>　　惟愿如其事次第而演说</p>
<p>　　我等及天人一心咸听受</p>
<p>　　尔时金刚藏菩萨摩诃萨告诸大众。汝岂不闻螺髻梵王净居天众。及诸佛子勤心请法。尔时解脱月菩萨。无尽慧菩萨。虚空王菩萨。持世菩萨。得大势菩萨。观自在菩萨。陀罗尼自在菩萨。宝髻菩萨。天冠菩萨。金刚手菩萨。寂静慧菩萨。宝手菩萨。及余无量诸亿土中俱来佛子。咸共瞻仰金刚藏尊。而说偈言</p>
<p>　　过去及未来如来清净智</p>
<p>　　尊于佛亲受明了心不疑</p>
<p>　　此众皆乐闻愿尊时演说</p>
<p>　　尔时金刚藏三昧王。普观大众。以偈答曰</p>
<p>　　如来所说法非我具能演</p>
<p>　　唯除佛菩萨威神之所护</p>
<p>　　我今至心礼自在清净宫</p>
<p>　　摩尼宝藏殿佛及诸佛子</p>
<p>　　我以敬心说如来清净智</p>
<p>　　绍隆佛种姓汝等应听受</p>
<p>　　非说过去等最胜诸王法</p>
<p>　　但示于密严如来之种姓</p>
<p>　　佛智甚微妙牟尼胜功德</p>
<p>　　正观之所行离诸心妄计</p>
<p>　　是故非我力能演此甚深</p>
<p>　　但以佛威神从佛而听受</p>
<p>　　此智最微妙是诸三昧花</p>
<p>　　佛在密严中正受而开演</p>
<p>　　远离诸言说及以一切见</p>
<p>　　若有若无等如是四种边</p>
<p>　　是名最清净中道之妙理</p>
<p>　　密严诸定者于此能观察</p>
<p>　　离着而转依速入如来地</p>
<p>　　尔时会中诸佛子众。闻金刚藏菩萨摩诃萨说是语已。稽首恭敬而白之言。我等于法深生爱乐。如渴思浆如蜂念蜜。今此会中诸佛子众。于深定智皆得自在有大神力王诸世界。愿闻如来所说之法。唯愿尊者以梵音声因陀罗声。及以如来众所悦可深远之音。演殊胜义令得显了。金刚藏菩萨言。如来所说语义真实希有难见。譬如空中无树等物而见其影甚为希有。如来所说希有亦然。如空中风及以鸟迹无能见者。牟尼所说种种义趣。难可得见亦复如是。世间之法有智慧者。能以譬喻分明显说。佛口所宣过诸譬喻非言所及。我之所见譬如梦境乾闼婆城。今此会中诸观行者有大智慧。于真实义已得明了。我今云何能为是人。说不思议诸佛境界。虽然当承如来威神之力为众宣述。汝诸佛子咸应谛听。如来所说文义相应。出过心意非喻所及。譬如妙花众蜂竞采。先至之者取其精粹。后来至者但味其余。如是如来得法精粹。我味其余为众说耳。即说偈言</p>
<p>　　天中天境界增悦诸明智</p>
<p>　　非心口所能度量分别说</p>
<p>　　为欲普降伏世间憍慢心</p>
<p>　　云同人之形佛相为严饰</p>
<p>　　圆光及足轮种种皆成就</p>
<p>　　游处诸宫殿人天具所瞻</p>
<p>　　如来四时中常依密严住</p>
<p>　　而于诸世界现生及涅槃</p>
<p>　　淳善少减时恶生及浊乱</p>
<p>　　随诸众生类所应而利益</p>
<p>　　业用无暂停密严恒不动</p>
<p>　　密严无垢处观行者所依</p>
<p>　　恶生浊乱时显示如来相</p>
<p>　　譬如净满月影遍于众水</p>
<p>　　如是诸色像普现于世间</p>
<p>　　如来净智境智者所观见</p>
<p>　　以诸众生类所乐各不同</p>
<p>　　佛以种种身随宜而应化</p>
<p>　　或见大自在或见毗纽天</p>
<p>　　或见迦毗罗住空而说法</p>
<p>　　或见毗陀者或复见常行</p>
<p>　　或见娑旦那鸠摩及尸弃</p>
<p>　　罗睺熟部等乃至紧那罗</p>
<p>　　甘蔗月种王一切所瞻奉</p>
<p>　　金刚等众宝乃至于铅锡</p>
<p>　　皆由佛威力随应而出生</p>
<p>　　天女及龙女乾闼婆之女</p>
<p>　　治容而进趣不能惑其心</p>
<p>　　欲界中诸境如来已降伏</p>
<p>　　色无色亦然无有能迷动</p>
<p>　　无想诸定者未离于惑缠</p>
<p>　　非安非清净退堕而<a>流转</a></p>
<p>　　有身者所生非如密严国</p>
<p>　　密严微妙土清净福为严</p>
<p>　　解脱知见人最胜之依处</p>
<p>　　十种大自在力通三昧法</p>
<p>　　如佛而严饰意生之妙身</p>
<p>　　修行于十地施等波罗蜜</p>
<p>　　众相以庄严其身甚清净</p>
<p>　　远离于分别亦非无觉了</p>
<p>　　无有我意根慧根常悦乐</p>
<p>　　施等诸功德净业悉圆满</p>
<p>　　得佛胜所依密严之净国</p>
<p>　　此土最微妙不以日为明</p>
<p>　　诸佛及菩萨舒光而普照</p>
<p>　　其光甚威曜逾于百千日</p>
<p>　　无有昼夜时亦无老死患</p>
<p>　　密严最胜处诸天所希仰</p>
<p>　　最上修行者地地而进修</p>
<p>　　了知一切法皆以心为性</p>
<p>　　善说阿赖耶三性法无我</p>
<p>　　其身转清净而来生此国</p>
<p>　　大乘密严经胎生品第三</p>
<p>　　尔时金刚藏菩萨摩诃萨。复告螺髻梵天王言。天主当知。众生之身九物为性。有为众相恒共迁动。大种诸色微尘之聚。以诸不净精血合成。为无量业常所缠覆。譬如毒树扶疏蓊郁。贪恚及痴而共增长。经于九月或十月余。业力驱驰生机运动。从于产门倒首而出。烦冤逼迫受无量苦。天主。此诸众生或从人中。或从畜生饿鬼罗刹阿修罗等而来生此。或有曾作转轮之王。乃至天中威力自在。或是持咒外道仙人并其眷属。或修禅者退失禅定。从如是等处而生此中。既生之已诸根长大。随所亲近宿习因缘而造诸业。复因此业轮回诸趣。若有智者遇善知识闻法思惟而得解悟。不著文字离诸分别。入三脱门见法真理。最上清净最上上清净。而来住此密严佛国。于无量亿诸佛土中随宜应现。天主。如是生者永得解脱生死险趣。名为丈夫名为智者。亦复说名天中之天。诸佛子众所共围绕。天主。胎藏之身虚伪不实。非自性生亦非无明爱业所生。何以故。无明爱业因相而有。若能了达悉灭无余。亦无名字及以分别。斯人即生密严佛土。天主。若诸定者住于三昧。心有攀缘即为色声之所诳惑。而生取着不能坚固。此即名为散动之道。是三昧力生于欲界及色无色。乃至无想众生之处。是人即为三昧所缚。若住三昧善调其心离能所取。离二取已心即不生。是名真实观行之者。若欲生于密严佛国。常当住此真实三昧</p>
<p>　　大乘密严经显示自作品第四</p>
<p>　　尔时金刚藏菩萨摩诃萨。复告螺髻梵天王言。天主。心有八种或复有九。与无明俱为世间因。世间悉是心心法现。是心心法及以诸根。生灭流转为无明等之所变异。其根本心坚固不动。天主。世间因缘有十二分。若根若境能生所生刹那坏灭。从于梵世至非非想皆因缘起。唯有如来离诸因缘。天主。内外世间动不动法。皆如瓶等坏灭为性。天主。诸识微细迁流速疾。是佛境界非诸世间仙人外道所能知见。众仙外道为爱所缠。不能了知心相差别。天主。假使有人勉意勤行。歌赞祠祀毗陀之法而祭于天。经于一月或满四月。如是一岁至于千岁。生于梵境终亦退还。天主。汝不知耶。三毗陀行所得之果。譬如芭蕉性不坚固。天主。密严佛土是诸如来解脱之处从智定得。若乐解脱应善修行。天主。密严中人无有眷属生死之患。其心不为诸业习气之所染着。如莲花出水。如虚空无尘。如日月高升净无云翳。一切诸佛恒共摄受。沐净戒流饮智慧液。得真实解度生死岸。天主。众生身中诸界<a>五蕴</a>识等众法。皆无所有。眼色为缘而生于识。譬如因木火得炽然。天主。一切境界随妄识转。如铁动移逐于磁石。又如阳焰乾闼婆城。是诸渴鹿愚幻所取。此中无有能造等物。但是凡夫心之变异。天主。如干城之中人众往来驰骛所作见而非实。众生之身进止云为亦复如是。如梦中所见寤即非有。世间之人见蕴等法。觉心明照本来寂静。天主。地等和合微尘之聚。若离于心即无所得。世间诸物可持举等。孰非大种之所合成。譬如风痰病缘惑乱见种种物。又如起尸无能作者。世间诸法悉亦如是。汝诸佛子应勤观察。天主。一切世间动植之物。譬如水沫共聚成形。瓶衣等想同于阳焰。苦乐诸受犹如浮泡。行如芭蕉中无有坚。识如幻事虚伪不实。天主。三界之中动不动法。同于梦境迷心所现。亦如幻事乾闼婆城但诳愚夫。若诸佛子于如是法。能正觉知心无所畏。以智慧火焚烧一切。诸患因缘。即生妙乐密严之土。天主。一切世间皆无有相。相为系缚无相即解。相是心境心境不实。真实之法是智境界。远离众相非心所行。天主。一切诸相是三界法。色声等法名之为相。诸根境界一切众生系缚之因。若能于相而不贪着。众缚悉除安乐自在</p>
<p>　　尔时宝髻菩萨摩诃萨。在大众中坐殊妙座。向金刚藏菩萨摩诃萨而作是言。尊者。于诸亿佛国菩萨众中最为上首。成最上智了所知法。无量悉檀皆已明见。在瑜只众能净彼疑。善知众生身之本起。能于一劫或一劫余。以妙音词演而不倦。何故不为诸仁等说。离诸逆顺似非似因。真实之法令诸智者心净无疑。舍蕴因缘疾得解脱。法与非法是蕴因缘。生于此身及后身故。智能脱苦爱为坚缚。尊者。众生之心因色与明。作意等缘驰散于境。其心速疾难可觉知。无明爱业以之浊乱。尊者。众生身中种种诸法。意为先导意最速疾意为殊胜。随所有法与意相应。彼法皆以意为其性。如摩尼珠显现众彩。如是之义仁何不说。又如众色摩尼之宝。随所相应种种明现。仁亦如是。具如来像住自在宫。诸佛子众所共围绕。亦应如是随宜说法</p>
<p>　　尔时金刚藏菩萨摩诃萨言。密严佛土是最寂静是大涅槃。是妙解脱是净法界。亦是智慧及以神通。诸观行者所止之处。本来常住不坏不灭。水不能濡风不能燥。非如瓶等勤力所成寻复破坏。非诸似因及不似因之所成立。何以故。宗及诸分是不定法。诸宗及因各差别故。密严佛土。是转依识超分别心。非诸妄情所行之境。密严佛土是如来处。无始无终非微尘生。非自性生非乐欲生。不从摩醯首罗而生。亦非无明爱业所生。但是无功用智之所生起。出过欲界及色无色无想天中闇冥之网。密严佛土阿若悉檀。非因明者所量境界。亦非胜性自在声论毗陀如是等宗之所显示。乃至于资粮位智慧之力不能照了。唯是如来十地所修清净智境。诸仁者。一切凡夫迷于世间为业非业。我今当说业非业义。令诸定者获于安乐。即说偈言</p>
<p>　　内外一切物所见唯自心</p>
<p>　　众生心二性能取及所取</p>
<p>　　心体有二门即心见众物</p>
<p>　　凡夫性迷惑于自不能了</p>
<p>　　所见众境界皆是自所为</p>
<p>　　瓶等相现前求之悉无体</p>
<p>　　诸仙智微劣不能明了知</p>
<p>　　舍于真实理而行分别路</p>
<p>　　是心有二性如镜含众像</p>
<p>　　亦如水现月翳者见毛轮</p>
<p>　　毛轮璎珞珠此皆无所有</p>
<p>　　但从病瞖眼若斯而显现</p>
<p>　　瓶衣皆自识众生亦复然</p>
<p>　　虚妄计着人不知恒执取</p>
<p>　　众生及瓶等种种诸形相</p>
<p>　　内外虽不同一切从心起</p>
<p>　　此密严妙定非余之所有</p>
<p>　　若有能修行生于众福地</p>
<p>　　或生欲自在及以色界天</p>
<p>　　乃至无想宫阿迦尼吒处</p>
<p>　　空识无所有非想非非想</p>
<p>　　如是诸地中渐次除贪欲</p>
<p>　　住彼非究竟寻来生密严</p>
<p>　　佛子众围绕自在而游戏</p>
<p>　　汝应修此定何为着亲属</p>
<p>　　眷属相羁缚轮回生死因</p>
<p>　　男女相耽爱精血共和合</p>
<p>　　如虫生臭泥此中生亦尔</p>
<p>　　九月或十月诸根渐成就</p>
<p>　　时至出母胎譬如虫蠕动</p>
<p>　　从此而长大乃至心了知</p>
<p>　　我观诸众生生生悉如此</p>
<p>　　父母无有数妻子亦复然</p>
<p>　　一切诸世间无处不周遍</p>
<p>　　譬如石女人梦已忽生子</p>
<p>　　捧对方欢乐寻又见其亡</p>
<p>　　悲哀不自胜忽然从睡觉</p>
<p>　　不见有其子初生及后终</p>
<p>　　又梦山川中田野村城邑</p>
<p>　　人众悉充满共营诸业务</p>
<p>　　彼此互相见犹如世所为</p>
<p>　　及从于睡觉一切皆非有</p>
<p>　　复有多欲人梦瞻于女色</p>
<p>　　姿容极姝丽服玩皆珍绮</p>
<p>　　在梦极欢娱觉已即无见</p>
<p>　　一切世间事当知悉如是</p>
<p>　　王位及军旅父母等宗亲</p>
<p>　　但诳于凡夫体性皆非实</p>
<p>　　汝于如是定何故不勤修</p>
<p>　　无量诸声闻独觉及菩萨</p>
<p>　　在于空闲处山林恒寂静</p>
<p>　　或住于乳海及以摩罗延</p>
<p>　　须弥与膑陀摩醯因陀罗</p>
<p>　　鸡罗婆利师乃至雪山等</p>
<p>　　或在劫波树波利耶多罗</p>
<p>　　拘鞞罗树下半柱婆罗上</p>
<p>　　食阎浮果味及诸不死食</p>
<p>　　具足诸神通而常修此观</p>
<p>　　过去未来世常坐于莲花</p>
<p>　　结跏身不动正定恒观察</p>
<p>　　诸根善调摄不散于众境</p>
<p>　　譬如象得钩离欲而三昧</p>
<p>　　世间若出世一切诸定中</p>
<p>　　佛定净无垢贪爱皆除遣</p>
<p>　　遍处无色定无想等禅中</p>
<p>　　见日月莲花水火虚空相</p>
<p>　　若离是分别其心不动摇</p>
<p>　　即于三昧中见无量诸佛</p>
<p>　　一时共舒手以水灌其顶</p>
<p>　　如是入佛地一切皆明觉</p>
<p>　　具足众色身随宜而普现</p>
<p>　　力通诸自在三昧陀罗尼</p>
<p>　　如是等功德莫不皆成就</p>
<p>　　分析于诸色乃至观微尘</p>
<p>　　自性无所有譬如彪兔角</p>
<p>　　无分无分者蕴有蕴亦然</p>
<p>　　同于幻所作一切皆如是</p>
<p>　　此中无业果亦无作业人</p>
<p>　　无能作世间设有非能作</p>
<p>　　能作待于作何名能作人</p>
<p>　　此言成过失说者非清净</p>
<p>　　若谓云何有水轮与地轮</p>
<p>　　及众生世间次第而安布</p>
<p>　　诸趣各差别彼此互往来</p>
<p>　　谁复作诸根随情取于境</p>
<p>　　此等皆分别展转而变异</p>
<p>　　同于乳酪酥如是生住灭</p>
<p>　　若业若非业于斯生妄计</p>
<p>　　定者常观此如梦与干城</p>
<p>　　众生无始来戏论所熏习</p>
<p>　　生起于分别种种众过咎</p>
<p>　　诸根犹如幻境界同于梦</p>
<p>　　能作作及业定者不分别</p>
<p>　　智慧微劣者妄生诸恶见</p>
<p>　　计有于能作作一切世间</p>
<p>　　或谓摩尼珠金银等众矿</p>
<p>　　鸟兽色差别刺端纤以利</p>
<p>　　此等谁所为当知无作者</p>
<p>　　世间非胜性微尘等缘作</p>
<p>　　亦非无有因自然而得有</p>
<p>　　惑心妄计者不知其体性</p>
<p>　　为业为非业如是而分别</p>
<p>　　如毒入于乳随变与相应</p>
<p>　　诸法亦复然分别常俱起</p>
<p>　　法性非是生亦非是灭坏</p>
<p>　　惑者不能了种种异分别</p>
<p>　　定者应观察世间唯积聚</p>
<p>　　若业若非业于此勿思惟</p>
<p>　　诸趣互来往譬如于日月</p>
<p>　　在空无所依随风而运转</p>
<p>　　业性甚微隐密严者能见</p>
<p>　　修行观行人不为其所缚</p>
<p>　　譬如火烧木须臾作灰烬</p>
<p>　　智火焚业薪当知亦如是</p>
<p>　　又如灯破闇一念尽无余</p>
<p>　　诸业之闇冥多劫所熏聚</p>
<p>　　牟尼智灯照刹那悉除灭</p>
<p>　　大乘密严经分别观行品第五</p>
<p>　　尔时金刚藏菩萨摩诃萨复告大众。诸仁者。譬如有人在空闲地。以泥瓦草木葺之成宇。既而谛观一一物中无舍可得。又如多指共合成拳。离指求拳即无所有。军徒车乘城邑山林。瓶衣等物一切皆是和合所成。智者观之悉如梦事。凡夫身宅亦复如是。诸界积集。譬如高山危脆不安同于朽屋。不生不灭非自非他。如乾闼婆城。如影如云如阳焰如缋像。虽可现睹性常清净。远离一切有无分别。如盲与跛相假而行无决定性。乃至分析至于微尘。但有空名都无实物。若诸定者作是思惟。即于色声等法不生觉念。谁觉念已心得休息。泰然解脱不受诸有。常乐修行甚深禅定。诸天仙等端正女人而来供养。如观梦事不生染着。身虽在此。诸仙外道持咒之人。乃至梵天不能见顶。是人不久生摩尼宝藏宫殿之中。游戏神通具诸功德。此观行法是大心者所行境界。仁应速发广大之心。大心之人疾得生于光明宫殿。离诸贪欲嗔恚愚痴。乃至当诣密严佛土。此土广博微妙寂静。无诸老死衰恼之患。远离众相非识所行。妄计之人所不能得。诸仁者。此土清净观行所居。若怀希仰当勤修习。断贪嗔痴离我我所。何以故。贪等烦恼取诸境界。若取于境即三觉生。如有女人端正可憙。有多欲者见已生着欲心迷乱。若行若坐饮食睡眠。专想思惟更无余念。彼女容相常现于心。此心即为境界淤泥之所浊乱。是故于境不应贪着。诸仁者。譬如有人见牛鹿山羊有角之兽。即于彪兔生无角解。若使不见牛等有角。于彪兔等决定不生无角之见。世间妄见悉亦如是。妄有所得起有分别。后求其体不可得故。便言诸法决定是无。乃至未离分别之心。常生如是不平等觉。诸仁者。应以智慧审谛观察。心之所行一切境界。皆如妄计见牛兔等。若诸佛子作如是观。随其意乐或生人中为转轮王。有大威力腾空来往。或生日月星宿之宫。四天王天三十三天。夜摩天兜率陀天。乃至自在天主摩尼藏殿。或生色界梵身等天。修行定者十梵之处。无烦无热善见善现阿迦尼吒。空处识处无所有处非想非非想处。住于彼已渐除贪欲。从此而生清净佛土。常游妙定至真解脱。尔时金刚藏菩萨摩诃萨。复说偈言</p>
<p>　　如因瓶破而成于瓦刹那各别</p>
<p>　　恒是无常因种生芽芽生种坏</p>
<p>　　又如陶匠以泥作瓶泥是奢摩</p>
<p>　　瓶如其色若复兼用余色泥作</p>
<p>　　火烧熟已各杂色生箭竹生葱</p>
<p>　　角生于蒜不净之处蝇生于虫</p>
<p>　　世间之中有果似因或有诸物</p>
<p>　　不似因者皆因变坏而有果生</p>
<p>　　微尘等因体不变坏不应妄作</p>
<p>　　如是分别无能作我内我胜我</p>
<p>　　亦无我意境界诸根和合为因</p>
<p>　　而生于识智者方便善知众境</p>
<p>　　破烦恼等一切诸魔世有贪爱</p>
<p>　　如淡得蜜贪爱若除众缚悉解</p>
<p>　　如蛇螫物嗔毒亦然生死趣中</p>
<p>　　多所恼害诸仁若欲令彼除尽</p>
<p>　　宜各勤心修于观行</p>
<p>　　大乘密严经阿赖耶建立品第六</p>
<p>　　尔时金刚藏菩萨摩诃萨复告众言。诸仁者。我念昔曾蒙佛与力而得妙定。廓然明见十方国土修世定人。及佛菩萨所住之处。于如是处中密严佛土安乐第一。诸佛菩萨数如微尘处莲<a>华藏</a>。我于尔时一心瞻仰。寻从定出即自见身。与诸菩萨在密严土。复于尔时见解脱藏住在宫中。其量大小如一指节。色相明洁如阿怛斯花。亦如空中清净满月。我时见已便生念言。此为是谁。而有如是不思议事。作是念时。即见我身在其身内。于中普见一切世间。尔时莲花藏中无量菩萨。以佛神力亦如是见咸生是念。此为希有不可思议。时天中天所为事毕还摄神力。诸菩萨等悉复如故。我时见此希有事已。知诸菩萨种种变现。是佛境界不可思议诸仁者。如来昔为菩萨之时。从初<a>欢喜</a>至法云地。得陀罗尼句义无尽。及首楞严等诸大三昧。意生之身八种自在。如应而现游戏神通名称光明。如是等一切功德悉已成就。转复清净逮成正觉。住密严土随宜变化。佛及菩萨种种色像。自然周遍一切世间转妙法轮。令诸众生速灭痴闇修行善法。或有菩萨见佛身相尸利婆蹉等。具足庄严自然光明犹如盛火。与诸菩萨住如莲华清净之宫。常游妙定以为安乐。或见大树紧那罗王。现百千亿种种变化。如月光明遍诸国土。或见无量佛子。智慧善巧众相庄严。顶饰宝冠身佩璎珞。住兜率陀等诸天之宫。或见普贤有大威力。得一切智无碍辩才。身相光明独无伦比。所居宫殿如净满月。虽住密严正定之海。而现众色像靡不周遍。一切贤圣所共称誉。无量天仙乾闼婆等。国王王子并其眷属围绕侍卫。或复见有观行之师。诸佛子众所共围绕。住禅寂静犹如睡眠。而离惛沈<a>懈怠</a>等过。悉曾侍奉无量诸佛。或复有见为大导师。降神诞生<a>出家</a>苦行。一心正定乃至涅槃。于虚空中行住坐卧现诸神变。令阎浮提至色究竟。诸天人等莫不瞻仰。诸仁者。诸佛体性唯佛所知。佛之智慧最上无比。如释迦牟尼人中师子之所已得。汝诸佛子咸当得之。是故仁等应生净信。信为佛体必当解脱。斯人或作转轮圣王及诸小王。乃至或生梵天等宫而为天主。是诸佛子转复精进。于莲花藏清净佛土。与诸菩萨莲花化生。入一乘道离贪等习。乃至降伏欲界天魔。夫精进者志无怯弱。光隆佛家王诸国土。诸仁者。若欲作佛当净佛种性。净种性已必为如来之所授记成无上觉。利益一切诸修行者。譬如大地与诸众生而作所依。又如良医善调众药。周行城邑普心救疗。佛亦如是。平等<a>教化</a>心无分别。设有众生割截肌肤心亦不动。诸仁者。内外境界心之所行。皆唯是识惑乱而见。此中无我亦无我所。能害所害害及害具。一切皆是意识境界。依阿赖耶如是分别。譬如有人置珠日中。或因钻燧而生于火。此火非是珠燧所生亦非人作。心意识亦复如是。根境作意和合而生。此性非如阳焰梦幻迷惑所取。亦不同于龟[鼋-元+圭]之毛及以兔角。如霹雳火。为从水生为从电生为雷生耶。无能定知此所从生。如见陶师造于瓶等。欲等心法与心共生。亦复如是。诸仁者。心之体性不可思议。密严中人善能知见。诸仁者。一切众生阿赖耶识。本来而有圆满清净。出过于世同于涅槃。譬如明月现众国土。世间之人见有亏盈。而月体性未尝增减。藏识亦尔。普现一切众生界中。性常圆洁不增不减。无智之人妄生计着。若有于此能正了知。即得无漏转依差别。此差别法得者甚难。如月在云中性恒明洁。藏识亦尔。于转识境界习气之中而常清净。如河中有木随流漂转。而木与流体相各别。藏识亦尔。诸识习气虽常余俱不为所杂。诸仁者。阿赖耶识恒与一切染净之法而作所依。是诸圣人现法乐住三昧之境人天等趣。诸佛国土悉以为因。常与诸乘而作种性。若能了悟即成佛道。诸仁者。一切众生有具功德威力自在。乃至有生险难之处。阿赖耶识恒住其中作所依止。此是众生无始时界。诸业习气能自增长。亦能增长余之七识。由是凡夫执为所作能作内我。诸仁者。意在身中如风速转。业风吹动遍在诸根。七识同时如浪而起。外道所计胜性微尘自在时等。悉是清净阿赖耶识。诸仁者。阿赖耶识由先业力及爱为因。成就世间若干品类。妄计之人执为作者。此识体相微细难知。未见真实心迷不了。于根境意而生爱着。尔时金刚藏菩萨摩诃萨。复说偈言</p>
<p>　　汝等诸佛子云何不见闻</p>
<p>　　藏识体清净众身所依止</p>
<p>　　或具三十二佛相及轮王</p>
<p>　　或为种种形世间皆悉见</p>
<p>　　譬如净空月众星所环绕</p>
<p>　　诸识阿赖耶如是身中住</p>
<p>　　譬如欲天主侍卫游宝宫</p>
<p>　　江海等诸神水中而自在</p>
<p>　　藏识处于世当知亦复然</p>
<p>　　如地生众物是心多所现</p>
<p>　　譬如日天子赫奕乘宝宫</p>
<p>　　旋绕须弥山周流照天下</p>
<p>　　诸天世人等见之而礼敬</p>
<p>　　藏识佛地中其相亦如是</p>
<p>　　十地行众行显发大乘法</p>
<p>　　普与众生乐常赞于如来</p>
<p>　　在于菩萨身是即名菩萨</p>
<p>　　佛与诸菩萨皆是赖耶名</p>
<p>　　佛及诸佛子已受当受记</p>
<p>　　广大阿赖耶而成于正觉</p>
<p>　　密严诸定者与妙定相应</p>
<p>　　能于阿赖耶明了而观见</p>
<p>　　佛及辟支佛声闻诸异道</p>
<p>　　见理无怯人所观皆此识</p>
<p>　　种种诸识境皆从心所变</p>
<p>　　瓶衣等众物如是性皆无</p>
<p>　　悉依阿赖耶众生迷惑见</p>
<p>　　以诸习气故所取能取转</p>
<p>　　此性非如幻阳焰及毛轮</p>
<p>　　非生非不生非空亦非有</p>
<p>　　譬如长短等离一即皆无</p>
<p>　　智者观幻事此皆唯幻术</p>
<p>　　未曾有一物与幻而同起</p>
<p>　　幻焰及毛轮和合而可见</p>
<p>　　离一无和合过未亦非有</p>
<p>　　幻事毛轮等在在诸物相</p>
<p>　　此皆心变异无体亦无名</p>
<p>　　世中迷惑人其心不自在</p>
<p>　　妄说有能幻幻成种种物</p>
<p>　　幻师甎瓦等所作众物类</p>
<p>　　动转若去来此见皆非实</p>
<p>　　如铁因磁石所向而转移</p>
<p>　　藏识亦如是随于分别转</p>
<p>　　一切诸世间无处不周遍</p>
<p>　　如日摩尼宝无思及分别</p>
<p>　　此识遍诸处见之谓流转</p>
<p>　　不死亦不生本非流转法</p>
<p>　　定者勤观察生死犹如梦</p>
<p>　　是时即转依说名为解脱</p>
<p>　　此即是诸佛最上之教理</p>
<p>　　审量一切法如称如明镜</p>
<p>　　又如大明灯亦如试金石</p>
<p>　　远离于断灭正道之标相</p>
<p>　　修行妙定者至解脱之因</p>
<p>　　永离诸杂染转依而显现</p>
<p>　　<strong>大乘密严经 卷下</strong></p>
<p>　　唐天竺三藏地婆诃罗奉制译</p>
<p>　　目识境界品第七</p>
<p>　　尔时金刚藏菩萨摩诃萨。遍观十方从髻珠中放大光明。其光普照一切国土及密严中诸菩萨众。放斯光已即告如实见菩萨言。仁主。雪山之中有一恶兽名为能害。变诈百千以取诸兽杀之而食。若见牝鹿有子之者。便为子声悲鸣相呼。若有牝鹿便现有角。与其相似而往亲附。彼无惊惧杀而食之。见牛马等种种诸兽。悉同彼形而肆其恶。仁主。一切外道。于阿赖耶所生我见。亦复如是。如彼恶兽变种种形。着我之人所执我相。各各差别乃至极小。犹如微尘。仁主。是诸<a>我执</a>于何而住。不住于余但住自识。计我之人言。我与意根境和合。意等和合而有识生本无有我。如衣与花和合而有香气。未和合时无香可得。是故当知。但唯有识心及心法。无别有我如盘中果。如笼中灯。如伊尸迦文阇之草而可得者。但以因缘心心法生。此中无我亦无有生。微妙一相本来寂静。是诸佛菩萨观行之人内证境界。诸外道等不了唯识生于我见。无知法智而强分别执著有无。若一若多我我所论。如彼恶兽多所伤杀。此亦如是。令诸众生于生死中驰骛往来。不肯亲近佛及菩萨诸善知识。展转远离无归向时。违背圣道失于己利。于三乘中乃至不得一乘之法。为取所缚不见<a>真谛</a>。不得预于密严之土。乃至名字亦不得闻。仁主。诸观行人咸于此识净除我见。汝及诸菩萨摩诃萨亦应如是既自勤修。复为人说令具速入密严佛土</p>
<p>　　大乘密严经阿赖耶微密品第八</p>
<p>　　尔时众中有菩萨名曰宝手。白众色最胜王言。王应请问金刚藏。住三昧者。一切世间所有众法。离诸分别及以名字不相应名相应之名。彼法自性于何而住。此诸佛子专心愿闻。时众色最胜王。即随其义而问之曰</p>
<p>　　名想等境界一切世间法</p>
<p>　　为唯是分别为离分别有</p>
<p>　　如其所立名是名何所住</p>
<p>　　金刚自在者愿为我宣说</p>
<p>　　尔时金刚藏菩萨摩诃萨。以偈答曰</p>
<p>　　世间种种法一切唯有名</p>
<p>　　但想所安立离名无别义</p>
<p>　　四蕴唯名字是故说为名</p>
<p>　　如名摩纳婆但名无有体</p>
<p>　　佛及诸佛子说名唯在相</p>
<p>　　离相而有名不作是分别</p>
<p>　　是故依于相分别种种名</p>
<p>　　譬如祑吐等此皆无有实</p>
<p>　　凡夫所分别莫不皆依相</p>
<p>　　是故世间法离相即皆无</p>
<p>　　瓶衣车乘等名言所分别</p>
<p>　　色相虽可说体性无所有</p>
<p>　　世间众色法但相无有余</p>
<p>　　唯依相立名是名无实事</p>
<p>　　王应观世法离名无所有</p>
<p>　　但以分别心而生于取着</p>
<p>　　若离于分别取着即不生</p>
<p>　　无生即转依证于无尽法</p>
<p>　　是故大王等常应观想事</p>
<p>　　但是分别心离此即无有</p>
<p>　　形相体增长散坏质与身</p>
<p>　　如是等众名皆唯色之想</p>
<p>　　想名及分别体性本无异</p>
<p>　　随于世俗义建立而不同</p>
<p>　　若舍离名字而求于物体</p>
<p>　　过去及未来此皆无所得</p>
<p>　　能知诸识起无有所知法</p>
<p>　　所知唯是名世法悉如是</p>
<p>　　以名分别法法不称于名</p>
<p>　　诸法性如是不住于分别</p>
<p>　　以法唯名故想即无有体</p>
<p>　　想无名亦无何处有分别</p>
<p>　　若得无分别身心恒寂静</p>
<p>　　如木火烧已毕竟不复生</p>
<p>　　譬如人负担是人名担者</p>
<p>　　随其担有殊担者相差别</p>
<p>　　名如所担物分别名担者</p>
<p>　　以名种种故分别各不同</p>
<p>　　如见杌为人见人以为杌</p>
<p>　　人杌二分别但有于名字</p>
<p>　　诸大和合中分别以为色</p>
<p>　　若离于诸大色性即无有</p>
<p>　　如德依瓶处瓶依名亦然</p>
<p>　　舍名而取瓶瓶终不可得</p>
<p>　　瓶不住瓶体名岂住于名</p>
<p>　　二合生分别名量亦非有</p>
<p>　　住于如是定其心不动摇</p>
<p>　　譬如金石等本来无水相</p>
<p>　　与火共和合若水而流动</p>
<p>　　藏识亦如是体非流转法</p>
<p>　　诸识共相应与法同流转</p>
<p>　　如铁因磁石周回而转移</p>
<p>　　二俱无有思状若有思觉</p>
<p>　　赖耶与七识当知亦复然</p>
<p>　　习绳之所系无人而若有</p>
<p>　　普遍众生身周行诸险趣</p>
<p>　　如铁与磁石展转不相知</p>
<p>　　或离于险道而得住诸地</p>
<p>　　神通自在力如幻首楞严</p>
<p>　　乃至陀罗尼莫不皆成满</p>
<p>　　赞佛实功德以之为供养</p>
<p>　　或现无量身一身无量手</p>
<p>　　肩头口及舌展转皆无量</p>
<p>　　往诣十方国供养诸如来</p>
<p>　　或雨众妙花宝衣及璎珞</p>
<p>　　其积甚高广如须弥等山</p>
<p>　　供养于如来及以诸菩萨</p>
<p>　　或作宝宫殿如云备众彩</p>
<p>　　化现诸天女游处于其中</p>
<p>　　妓乐众妙音供养于诸佛</p>
<p>　　或与佛菩萨游止常共俱</p>
<p>　　一切众魔怨自在而降伏</p>
<p>　　得自证三昧已转于所依</p>
<p>　　阐扬五种法八识及无我</p>
<p>　　相续无暂停一心而供养</p>
<p>　　或现身为小其量如微尘</p>
<p>　　复现为大身无边不可测</p>
<p>　　种种诸色相以供养如来</p>
<p>　　或于自身中普纳诸世界</p>
<p>　　复以诸世界置之于芥子</p>
<p>　　大海为牛迹牛迹海亦然</p>
<p>　　是中诸众生身心无所娆</p>
<p>　　一切所资用平等而<a>饶益</a></p>
<p>　　如日月如地如水及火风</p>
<p>　　又如大宝洲亦如良妙药</p>
<p>　　诸法不生灭不断亦不常</p>
<p>　　一异及来出如是悉无有</p>
<p>　　妄立种种名是为遍计性</p>
<p>　　诸法犹如幻如梦与干城</p>
<p>　　阳焰水中月火轮云电等</p>
<p>　　此中妄所取是为遍计性</p>
<p>　　种种诸名字说于种种法</p>
<p>　　此皆无所有是为遍计性</p>
<p>　　一切世间法不离于名色</p>
<p>　　斯皆但有名离名无别义</p>
<p>　　如是遍计性我说为世间</p>
<p>　　眼色等为缘而起三和合</p>
<p>　　声依桴鼓发芽从地种生</p>
<p>　　宫殿及瓶衣无非众缘起</p>
<p>　　众生若诸法此悉依他性</p>
<p>　　若法是无漏其义不可舍</p>
<p>　　证智所从生此性名真实</p>
<p>　　诸法相差别已说其自性</p>
<p>　　若离自性门诸法不明了</p>
<p>　　如人以众物幻作种种形</p>
<p>　　色相虽不同性皆无决定</p>
<p>　　世事悉如是种种皆非实</p>
<p>　　妄情之所执遍计无有余</p>
<p>　　譬如摩尼宝随色而像现</p>
<p>　　世间亦复然但随分别有</p>
<p>　　体用无所在是为遍计性</p>
<p>　　如乾闼婆城非城而似城</p>
<p>　　亦非无有因而能如是现</p>
<p>　　世间种种物应知悉亦然</p>
<p>　　日月及诸山屋宅烟云等</p>
<p>　　体相各差别未尝有杂乱</p>
<p>　　自他及与共体性皆不成</p>
<p>　　但是所分别遍计之自性</p>
<p>　　诸物非因生亦非无有因</p>
<p>　　若有若非有此皆情所执</p>
<p>　　名依于相起二从分别生</p>
<p>　　正智及如如远离于分别</p>
<p>　　心如相显现相为意所依</p>
<p>　　意及五心生犹如海波浪</p>
<p>　　习气无有始境界亦复然</p>
<p>　　心因习气生境令心惑乱</p>
<p>　　依止赖耶识一切诸种子</p>
<p>　　心如境界现是说为世间</p>
<p>　　七识阿赖耶展转力相生</p>
<p>　　如是八种识不常亦不断</p>
<p>　　一切诸世间似有而安布</p>
<p>　　有计诸众生我等三和合</p>
<p>　　发生种种识了别于诸境</p>
<p>　　或有妄计言作者业因故</p>
<p>　　生于梵天等内外诸世间</p>
<p>　　世间非作者业及微尘作</p>
<p>　　但是阿赖耶变现似于境</p>
<p>　　藏识非缘作藏亦不作缘</p>
<p>　　诸识虽流转无有三和合</p>
<p>　　赖耶体常住众识与之俱</p>
<p>　　如轮与水精亦如星共月</p>
<p>　　从此生习气新新自增长</p>
<p>　　复增长余识余识亦复然</p>
<p>　　如是常轮转悟者心方息</p>
<p>　　譬如火烧木渐次而转移</p>
<p>　　此木既已烧复更烧余木</p>
<p>　　依止赖耶识无漏心亦然</p>
<p>　　渐除诸有漏永息轮回法</p>
<p>　　此是现法乐三昧之境界</p>
<p>　　众圣由斯道普诣十方国</p>
<p>　　如金在矿中无有能见金</p>
<p>　　智者善陶炼其金乃明显</p>
<p>　　藏识亦如是习气之所缠</p>
<p>　　三昧净除已定者常明见</p>
<p>　　如酪未攒摇酥终不可得</p>
<p>　　是故诸智者攒酪而得酥</p>
<p>　　藏识亦复然诸识所缠覆</p>
<p>　　密严诸定者勤观乃能得</p>
<p>　　密严是大明妙智之殊称</p>
<p>　　佛子勤修习常生此国中</p>
<p>　　色及无色界空识非非想</p>
<p>　　于彼常勤修而来生此处</p>
<p>　　此中诸佛子威光犹日月</p>
<p>　　住于修行地演说相应旨</p>
<p>　　如来所证法随见而转依</p>
<p>　　一切佛世尊灌顶授其位</p>
<p>　　虽住密严土应物随所宜</p>
<p>　　在空而变化若见或闻法</p>
<p>　　尔时金刚藏菩萨摩诃萨复告大众。诸仁者。阿赖耶识。从无始来为戏论熏习诸业所系轮回不已。如海因风起诸识浪。恒生恒灭不断不常。而诸众生不自觉知。随于自识现众境界。若自了知如火焚薪。即皆息灭入无漏位名为圣人诸仁者。阿赖耶识变似众境。弥于世间染意攀缘执我我所。诸识于境各各了别。诸仁者。心积集业意亦复然。意识了知种种诸法。五识分别现前境界。如瞖目者见似毛轮。于似色心中非色计色。诸仁者。如摩尼宝体性清净。若有置于日月光中。随其所应各雨其物。阿赖耶识亦复如是。是诸如来清净之藏。与习气合变似众色周于世间。若无漏相应即雨一切诸功德法。如乳变异而成于酪乃至酪浆。阿赖耶识亦复如是。变似一切世间众色。如翳目者以翳病故见似毛轮。一切众生亦复如是。以习气翳住藏识眼生诸似色。此所见色譬如阳焰远离有无。皆阿赖耶之所变现。诸仁者。依于眼色有似色识。如幻而生住于眼中。其相飘动如热时焰。诸仁者。一切众色皆阿赖耶。与色习相应变似其相非别有体。同于愚夫妄所分别。诸仁者。一切众生若坐若卧若行若立。惛醉睡眠乃至狂走。莫不皆是阿赖耶识。譬如盛日舒光烛地气蒸飘动。犹如水流渴兽迷惑向之奔走。阿赖耶识亦复如是。体性非色而似色现。分别之人妄生取着。如磁石力令铁转移。虽无有心似有心者。阿赖耶识亦复如是。为生死法之所摄持。往来诸趣非我似我。如水中有物。虽无思觉而随于水流动不住。阿赖耶识亦复如是。虽无分别依身运行。如有二象捔力而斗。若一被伤退而不复。阿赖耶识应知亦然。断诸染分更不流转。譬如莲花出离淤泥。皎洁清净离诸尘垢。诸天贵人见之珍敬。阿赖耶识亦复如是。出习气泥而得明洁。为诸佛菩萨大人所重。如有妙宝世所希绝。在愚下人边常被污贱。智者得已献之于王。用饰宝冠为王所戴。阿赖耶识亦复如是。是诸如来清净种性。于凡夫位恒被杂染。菩萨证已断诸习气。乃至成佛常所宝持。如美玉在水[鼋-元+圭]衣所覆。阿赖耶识亦复如是。在生死海为诸恶习覆而不现。诸仁者。阿赖耶识有能取所取。二种相生如蛇有二头。所乐同往此亦如是。与色相俱世间之人取之为色。或计我我所若有若无。能作世间于世自在。诸仁者。阿赖耶识虽种种变现而性甚深。无智之人不能觉了譬如幻师幻作诸兽。或行或走。相似众生都无定实。阿赖耶识亦复如是。幻作种种世间众生而无实事。凡愚不了妄生取着。起微尘胜性自在丈夫有无等见。诸仁者。意能分别一切世间。是分别见如画中质如云中形。如翳梦者所见之物。如因陀罗弓。如乾闼婆城。如谷响音。有阳焰水。如川影树。如池像月。分别之人于阿赖耶如是妄取。若有于此能正观察。知诸世间皆是自心。是分别见即皆转灭。诸仁者。阿赖耶识是意等诸法习气所依。为分别心之所扰浊。若离分别即成无漏。无漏即常犹如虚空。若诸菩萨于阿赖耶而得三昧。则生无漏禅定解脱方便力自在神通。如是等诸功德法。十究竟愿意生之身。转于所依识界常住。同虚空性。不坏不尽。诸仁者。如来普见一切世间无有增减。般涅槃者非是坏灭。亦无非众生而今始生。十方国土同一法性。诸佛出世不出世间。一切诸法住于法性不常不断。若解脱者众生界灭即坏如来一切智性。去来今佛所知之法不得平等。又若涅槃众生灭者谁离于苦。有余无余降魔等事皆是妄说。是故当知。诸观行者证于解脱其身常住。离众有蕴灭诸习气。譬如热铁投之冷水。热势虽除而铁不坏。此亦如是。诸仁者。阿赖耶海为戏论粗重所击。五法三性诸识波浪相续而生。所有境界其相飘动。于无义处中似义而现。诸仁者。阿赖耶识行于诸蕴稠林之中意为先导。意识决了色等众境。五识依根了现境界。所取之境莫不皆是阿赖耶识。诸仁者。阿赖耶识与<a>寿命</a>暖触和合而住。意住于此识复住意。所余五识亦住自根。诸仁者。心意及识住于诸蕴。为业所牵流转不息。诸所有业因爱而起。以业受身身复造业。舍此身已更受余身如步屈虫行。心及心法生于诸趣。复更积集稠林之蕴。诸仁者。寿暖及识。若舍于身身无觉知同于木石。诸仁者。藏识是心执我名意。取诸境界说之为识。诸仁者。心能持身意着诸趣。意识遍了五现分别。诸仁者。藏识为因生于诸识。意及意识又从所缘无间而起。五识复待增上缘生。以同时自根为增上故。诸仁者。身如起尸亦如阳焰。随于诸行因缘而转。非是虚妄亦非真实。为爱所牵性空无我。诸仁者。意等诸识与心共生。五识复与意识同生。如是恒时大地俱转。诸仁者。阿赖耶识为爱所熏而得增长。自增长已复增余识如轮不绝。以诸识故众趣得生。于诸趣中识复增长。识与世间更互为因。如河中流前后不断。如芽与种相续而生。各各差别分明显现。识行亦尔。三和合已复更和合。差别而生无有断绝。内外众法因兹而起。一切凡夫不了自心。汝诸佛子应勤观察。尔时众色最胜王等。复向金刚藏菩萨摩诃萨。而作是言</p>
<p>　　金刚三昧藏得无所畏者</p>
<p>　　善入于密严能演一切法</p>
<p>　　佛及诸佛子三昧正思惟</p>
<p>　　所见诸法相微妙最无比</p>
<p>　　惟愿大智者为我等宣说</p>
<p>　　尊者恒安住摩尼月藏宫</p>
<p>　　坐于师子座菩萨众围绕</p>
<p>　　愿为诸瑜只说密严定法</p>
<p>　　此是月幢佛为众所开演</p>
<p>　　彼众当来此愿说而无倦</p>
<p>　　尔时月幢世尊。无量分身在于欲色诸天宫殿。有无央数菩萨及诸天等围绕供养。说密严中诸<a>无畏</a>者所修观行实相之法。彼诸菩萨闻说是已。得内证智相应三昧。心不乐于正位之乐不住实际。即于定中互相观察。心各念言其谁已见。证于实相观行之首。云何而得见斯人乎。心生渴仰佥然而住。彼诸佛子复更思惟。何者是定。云何非定。于何所定孰是其定。所待之缘。作是念已。以三昧力见密严土中菩萨之王。首戴宝冠三十二相以为严饰。彼诸菩萨便从定起着上好衣。从他方无量佛国而来此会。一心瞻仰金刚藏尊。尔时金刚藏菩萨摩诃萨。周顾四方见诸大众。便生觉念将欲说法。熙怡微笑发和雅音。而说偈言</p>
<p>　　汝等诸佛子咸应一心听</p>
<p>　　定境难可思非分别所了</p>
<p>　　定及于定者定缘亦复然</p>
<p>　　离诸欲不善而有于觉观</p>
<p>　　寂静生喜乐是谓入初禅</p>
<p>　　如是渐次第四八至于十</p>
<p>　　外道着我者常修此诸定</p>
<p>　　一切声闻众辟支佛亦然</p>
<p>　　了知于世间诸法之自相</p>
<p>　　蕴处如空宅此中无有我</p>
<p>　　无思无动作如机关起尸</p>
<p>　　但有三和合本无能作者</p>
<p>　　外道修定人起于定性见</p>
<p>　　此人迷法相坏于一切法</p>
<p>　　若有能修行如来微妙定</p>
<p>　　善知蕴无我诸见悉除灭</p>
<p>　　一切唯有识诸法相皆无</p>
<p>　　无能相所相无界亦无蕴</p>
<p>　　分析至微尘此皆无所住</p>
<p>　　地水等众物皆从分别生</p>
<p>　　不知其性者取于如是相</p>
<p>　　恶色与好色似色余亦然</p>
<p>　　譬如虚空中云霓等众彩</p>
<p>　　思惟如骨璅遍满于世间</p>
<p>　　及遍处想观观于诸大等</p>
<p>　　身有色无色定者常谛思</p>
<p>　　若于缘一心即缘说清净</p>
<p>　　如其所分别即彼成所缘</p>
<p>　　非定非定者妄计以为定</p>
<p>　　定者在定中了世皆藏识</p>
<p>　　法及诸法相一切皆除遣</p>
<p>　　获于胜定者善说于诸定</p>
<p>　　破诸修定人妄智所知法</p>
<p>　　若人生小智取法及于我</p>
<p>　　自谓诚谛言善巧说诸法</p>
<p>　　计着诸法相自坏亦坏他</p>
<p>　　无能相所相妄生差别见</p>
<p>　　甜性能除热苦醋醎止痰</p>
<p>　　辛物变于冷醎能已风疾</p>
<p>　　身中有痰热共生于疟病</p>
<p>　　或复但因风或三和合起</p>
<p>　　以病各差别良医说众方</p>
<p>　　石蜜并六分庾沙诸食等</p>
<p>　　能除众生身种种诸疟疾</p>
<p>　　若法有自性及以诸相者</p>
<p>　　药无除病能病者不应差</p>
<p>　　云何世人见服药病除愈</p>
<p>　　定者观世间但是赖耶识</p>
<p>　　变异而流转譬如众幻兽</p>
<p>　　无能相所相蕴与于蕴者</p>
<p>　　亦无支分殊及以有支分</p>
<p>　　世中无能作而作于世间</p>
<p>　　亦非散十方微尘之所聚</p>
<p>　　非初最微细渐次大如指</p>
<p>　　二指或复三诸物转和合</p>
<p>　　求那各差别如是义皆无</p>
<p>　　非时非胜性及三法所作</p>
<p>　　亦非无有因自然而得有</p>
<p>　　斯由业习气扰浊于内心</p>
<p>　　依心及眼根种种妄分别</p>
<p>　　意与于意识及以阿赖耶</p>
<p>　　普现于世间如幻作众物</p>
<p>　　瓶等众境界悉以心为体</p>
<p>　　非瓶似瓶现是故说为空</p>
<p>　　世间所有色诸天宫殿等</p>
<p>　　皆是阿赖耶变异而可见</p>
<p>　　众生身所有从头至手足</p>
<p>　　顿生或渐次无非阿赖耶</p>
<p>　　习气浊于心凡愚不能了</p>
<p>　　此性非是有亦复非是空</p>
<p>　　如人以诸物击破于瓶等</p>
<p>　　物体若是空即无能所破</p>
<p>　　譬如须弥量我见未为恶</p>
<p>　　憍慢而着空此恶过于彼</p>
<p>　　空性随应说不应演非处</p>
<p>　　若演于非处甘露即为毒</p>
<p>　　一切诸众生生于种种见</p>
<p>　　欲令断诸见为说于空理</p>
<p>　　闻空执为实不能断诸见</p>
<p>　　此见不可除如病医所舍</p>
<p>　　譬如火烧木木尽火不留</p>
<p>　　见木若已烧空火亦应灭</p>
<p>　　生于智慧火诸见得灭时</p>
<p>　　普烧诸烦恼一切皆清净</p>
<p>　　牟尼以此智密严而解脱</p>
<p>　　不见以兔角触坏于大山</p>
<p>　　曾无石女儿执箭射于物</p>
<p>　　未闻欲斗战而求兔角弓</p>
<p>　　谁复须宫室令石女儿造</p>
<p>　　一切法空性与法常同体</p>
<p>　　始于胎藏时色生便灭坏</p>
<p>　　离空无有色离色无有空</p>
<p>　　如月与光明始终恒不异</p>
<p>　　诸法亦如是空性与之一</p>
<p>　　展转无差别所为皆得成</p>
<p>　　是身如死尸本来无自性</p>
<p>　　恒为爱绳缚境界所牵动</p>
<p>　　佛说于空理为欲断诸见</p>
<p>　　汝等有智人宜应一心学</p>
<p>　　譬如工幻者以诸咒术力</p>
<p>　　草木等众缘随意之所作</p>
<p>　　依于眼及爱作意色与明</p>
<p>　　如是眼识生如幻亦如焰</p>
<p>　　是识无来处去亦无处所</p>
<p>　　诸识性如是不应著有无</p>
<p>　　譬如石女儿兔角毛轮等</p>
<p>　　本来无有体妄立于名字</p>
<p>　　师子熊罴类此皆无有角</p>
<p>　　何故不分别唯言兔角无</p>
<p>　　善巧谈论者岂不能宣说</p>
<p>　　古先诸智人但说兔无角</p>
<p>　　惑者妄分别如喑及聋瞽</p>
<p>　　斯人无现智不能自证法</p>
<p>　　但随他语转何用分别为</p>
<p>　　若离于分别当生密严土</p>
<p>　　一心正定中普现十方国</p>
		</div>
		
		
		</div></div><hr><script charset='utf-8' src='../../js/footer.js'></script></body></html>