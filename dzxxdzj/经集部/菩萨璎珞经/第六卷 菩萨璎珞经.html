<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 菩萨璎珞经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 菩萨璎珞经</center></div><div class='fo'><center>经文出处:来自无量光明网</center><br/><br>
			<p>
	　　<strong>第六卷 <a>菩萨</a>璎珞经</strong> (一名现在报)</p>
<p>
	　　姚秦凉州<a>沙门</a>竺佛念译</p>
<p>
	　　无量迳品第十八</p>
<p>
	　　佛告。善男子善女人奉持修习三禅<a>行者</a>。便获具足诸善功德。游诸佛国供养承事诸佛<a>世尊</a>。尔时世尊在大众中便说斯偈</p>
<p>
	　　过去恒沙佛皆由三禅法</p>
<p>
	　　无相不愿法乃应圣律行</p>
<p>
	　　三禅根本法自致得泥洹</p>
<p>
	　　正使无量诵未能尽其法</p>
<p>
	　　若使一士夫住寿无量劫</p>
<p>
	　　于中欲宣说不尽三禅本</p>
<p>
	　　自观过去识非意所能宣</p>
<p>
	　　未来识亦然非有非无识</p>
<p>
	　　无形不可见然种<a>生死</a>病</p>
<p>
	　　思惟九地法后乃得觉寤</p>
<p>
	　　梵行清净法拥护如来教</p>
<p>
	　　欲一一分别未畅如来身</p>
<p>
	　　三世无等尊破有诸欲网</p>
<p>
	　　牵连诸缚着永尽而无余</p>
<p>
	　　观世诸有变生生不常停</p>
<p>
	　　况欲知识本现身六窠窟</p>
<p>
	　　本我不造有染有乃生垢</p>
<p>
	　　皆由三禅法乃坐道树下</p>
<p>
	　　若有族姓子施心欲量计</p>
<p>
	　　分别如来身来悉如毫毛</p>
<p>
	　　过去诸法界一一不思议</p>
<p>
	　　斯由此三禅乃得称名号</p>
<p>
	　　若欲计识本分别非有法</p>
<p>
	　　所趣无数变乃应三禅行</p>
<p>
	　　我生既自安亦能安众人</p>
<p>
	　　然人思想多我导引使知</p>
<p>
	　　我从本等定行观觉三禅</p>
<p>
	　　非有地识想超越过去行</p>
<p>
	　　生本从我人<a>流转</a>趣五道</p>
<p>
	　　能尽一生垢乃谓应三禅</p>
<p>
	　　究竟有三法审鉴本染要</p>
<p>
	　　二为现在慧道观是谓三</p>
<p>
	　　能尽此义趣三禅无量行</p>
<p>
	　　此亦不可思究尽三法行</p>
<p>
	　　又知恩爱本渐渐转入定</p>
<p>
	　　既自从师受后乃成道觉</p>
<p>
	　　或现三千世如人掌观珠</p>
<p>
	　　一一入净观洗浴诸尘劳</p>
<p>
	　　若人图度定欲以斗斛量</p>
<p>
	　　虽可建此心岂当有此理</p>
<p>
	　　心念无边涯生生无有息</p>
<p>
	　　如水趣于海不见有增减</p>
<p>
	　　况人欲得量心之本根原</p>
<p>
	　　欲寻心所念岂当有此理</p>
<p>
	　　<a>圣人</a>所以降示现出于世</p>
<p>
	　　故欲量度空令知斛斗量</p>
<p>
	　　分别念生生前后及中间</p>
<p>
	　　一一悉能知断种生死本</p>
<p>
	　　人心非一类造行若干种</p>
<p>
	　　自坠堕本际遂自陷于渊</p>
<p>
	　　过去诸恒沙诸法悉同等</p>
<p>
	　　皆由三禅行得成无上道</p>
<p>
	　　将来诸如来亦当执此行</p>
<p>
	　　安处诸众生俱同成道觉</p>
<p>
	　　如我今成佛王此诸世界</p>
<p>
	　　亦由三世慧得成无上道</p>
<p>
	　　尔时世尊说此偈已。便告善男子善女人。过去无数恒沙劫中有佛出现。名曰见无如来至真等正觉明行成为善逝<a>世间</a>解无上士道法御<a>天人</a>师号佛世尊。亦于此处成佛时有国王名曰吉满。于此治化人民炽盛。五谷丰熟七宝成就。所谓七宝者。珠宝轮宝玉女宝马宝象宝典藏宝典兵宝。复有千子多伎勇捍六艺备具。尔时吉满大王。年既衰末。欲舍王位。从彼如来至真等正觉净修梵行。即授王位与第一太子。便诣见无佛所。求修梵行追寻彼佛十二年中修此三禅。时犹未解一句之义。复从彼佛去世已来。中间二十大劫无佛。后有佛出复诣彼佛修于梵行。如是经历十二亿那术诸佛。一一诸佛所净修梵行。复从彼来供养无数诸佛。久久后乃遇光明如来至真等正觉。从彼受三禅慧至今方乃得之。佛告诸来会者。尔时吉满国王者岂异人乎。莫造斯观。何以故。尔时吉满国王今我释迦文佛。如来至真等正觉。是从彼已来今乃获此三禅。本行自致成佛坐于道场。尔时世尊。复说颂曰</p>
<p>
	　　念我积功德经历无数佛</p>
<p>
	　　遭遇诸尘劳未能自拔济</p>
<p>
	　　其间复供养恒沙无数佛</p>
<p>
	　　妻子国财施未获此三法</p>
<p>
	　　后遇光明尊始得此尊慧</p>
<p>
	　　其间修净行始寤三禅法</p>
<p>
	　　澹然无忧畏无生无染污</p>
<p>
	　　众相自严饰故号人中尊</p>
<p>
	　　由我平等慧不起众想着</p>
<p>
	　　化此天世人典领<a>三界</a>尊</p>
<p>
	　　尔时世尊说此偈已。时座上百千亿众生皆发无上正真道意。复有诸天世人随所念道各自成就。尔时有菩萨名曰净。白佛言。夫转轮圣王典四天下。便能具足七宝。然后乃名为转轮圣王。如来至真等正觉有七法度无极。然后乃名为至真等正觉。今问如来七法为有形为无形。佛言。止止族姓子。吾今解汝机辩。如族姓子所问。如来七法则无有形。何以故。此法甚深不可穷尽。但为众生故现有穷尽。然此七法无有穷尽。尔时净菩萨白佛言。转轮七宝复有形耶。无有形耶。佛言。亦有形有情。亦有形亦无情。云何有形有情。玉女宝象宝马宝典藏宝典兵宝。是为有形有情。云何有形无情。轮宝珠宝。是为有形无情。尔时净菩萨白佛言。世尊。如转轮圣王在天之坐。意有所念寻念即至。尔时有形有情王念便至。为有情而至无情而至。佛言。此虽有情王念便至。非彼知王意至。净菩萨白佛言。彼虽有情何异轮宝珠宝乎。佛言。云何族姓子。轮宝珠宝亦由念至。然此二者。有音响言教不乎。净菩萨言。无有言教。佛言。如是族姓子。虽有情以念故则至。不取言教。净菩萨复白佛言。云何世尊。若转轮圣王心念便至。欲使轮宝珠宝有言教者得不乎。佛言得。何以故。转轮王威力使然便有言教。净菩萨言。转轮圣王非通非感。云何使无情而有言教。佛言。转轮圣王得世俗通。能使世物如念所应。但未能使有情之物令至无情。净菩萨复言。云何使有情之物令至无情。佛言。族姓子。今当为汝一一分别。有情之物令至无情。无情之物令至有情。善思念之今当为汝说。如转轮圣王观彼有形有情众生。爱而乐者未能舍离。欲使永存终无变易。自念己身受王圣位。但睹其福不睹磨灭。是谓无形之物欲使有情。如善男子善女人已成道迹。恒自思惟。我今舍故不复爱乐。欲灭此形无染于识。是谓有形而灭于情。佛言。族姓子。如四法界。一法界增诸界有损。诸界悉增一界有损。此由有情而增。不由无情而增。净菩萨复白佛言。如世尊言。我今当说有情至无情。无情至有情。今如来但说有情至无情。不闻如来说无情至有情。佛言。善哉善哉。族姓子。今发汝问者皆佛威神。我今反问汝。当一一报我。云何族姓子。若有善男子善女人。初在学地成就<a>学法</a>七无漏观。是时复有凡夫过去当来现在心不乎。答曰。无也世尊。佛言。如是如是。族姓子。是谓无情于有情。佛复问净菩萨。云何族姓子。如今无学修九清净道。尔时复有七无漏观不乎。答曰。无也世尊。佛复言。族姓子。不退转菩萨得<a>虚空</a>观修十六圣行。尔时无学修九清净道不乎。答曰。不也世尊。佛言。如是如是族姓子。是谓无情于有情。佛复问。云何族姓子。如今八住菩萨得佛形相获三十二圣谛。尔时复有九清净道不乎。答曰。无也世尊。佛言。如是如是族姓子。是谓无情于有情。佛复问净菩萨曰。云何族姓子。九地菩萨。尔时复有三十二圣谛不乎。答曰。无也世尊。佛言。如是如是族姓子。是谓无情于有情。佛复问净菩萨曰。云何族姓子。如今如来至真等正觉最后降伏十四诸尘垢。尔时复有三禅行不乎。答曰。无也世尊。佛言。如是如是族姓子。是谓无情于有情。佛复告净菩萨。今已为汝说有情于无情无情于有情。便能具足如来道教。上菩萨位进趣道场。犹如月光众星中明普曜一切莫不蒙照。菩萨摩诃萨具此有情于无情。无情于有情者。便能具足如来圣行。身黄金色众德巍巍。犹紫磨金山众智<a>自在</a>。尔时净菩萨白佛言。世尊。今日如来至真等正觉。有情于无情耶。无情于有情耶。尔时世尊。闻净菩萨问此义已。便放身支节光明普照无量诸佛刹土。尽令金色还摄光明。便告净菩萨曰。善哉善哉。族姓子。今以无相之法而问如来此义。如来至真等正觉已过九地故。有情于无情至成得佛乃至道场。是谓无情于有情。何以故。皆由众生有想着故。尔时净菩萨复白佛言。如世尊所说。以众生故无情于有情。如来今日未离耶佛言。已离。虽处亦不染。又问云何世尊。如来别情乃使无情于有情。唯有无情于有情耶。佛言。族姓子。如来无复别情。更有无情于有情。但以第一义故。无情于有情。净菩萨复问。云何于无情云何于有情。佛言。族姓子。我无辟支佛阿<a>罗汉</a>心。然有慈悲喜护。是谓无情于有情。净菩萨言。如来今日无情于有情。颇有无情于无情乎。佛言有。净菩萨问曰。何者是。佛言。我今心灭托在无为。是谓无情于无情。净菩萨问曰。无为亦有情无情亦有情名假号耶。云何世尊言我今心灭托在无为。佛言。族姓子。如是如是。如汝所言。一切诸法皆悉假号。是亦有情于无情。无情于有情。净菩萨复白佛言。如世尊所说。诸法乱诸法不定诸法无常。云何于假号法中。复说无情于有情。有情于无情。佛言。云何族姓子。我今当以第一义问汝。汝当以一一报我。汝今有情耶无情耶。答曰。有情。佛言。汝情何所立。答曰。立于无情。佛言。汝今有情。云何立于无情。答曰。舍有趣无故立于无情。佛言。无情既无为何所立。答曰。立无所立。佛言。汝今用何等法立无所立。答曰。我今不见有情不见无情。故立无所立。佛言。族姓子。汝言一切诸法假号。云何于假号法中。说有情于无情。说无情于有情。若当尔者。诸法乱诸法不定诸法无常。汝今复说。亦不有情亦不无情故立无所立。尔时净菩萨默然不报。佛言。族姓子。汝观何等义默然不报。净菩萨言。我观第一义中无言无说故默然耳。佛言。如是如是。族姓子。一切诸法皆悉假号。于假号法中非真非有。以染污心故众生不达。各自称说此是泥洹此是生死。以第一义清净观者亦无泥洹亦无生死。尔时世尊便说斯偈</p>
<p>
	　　一切诸法界本无无所有</p>
<p>
	　　生死不达观谓为法自尔</p>
<p>
	　　经历三世俗进求菩萨道</p>
<p>
	　　退转如恒沙岂有达本无</p>
<p>
	　　十力哀现世愍念群品等</p>
<p>
	　　为演假号法令知至道明</p>
<p>
	　　<a>解脱</a>无等侣速疾演法音</p>
<p>
	　　无量众生类充以法<a>甘露</a></p>
<p>
	　　大道无形像非有情无情</p>
<p>
	　　但生染污心不获三禅本</p>
<p>
	　　若欲修习本清净七无漏</p>
<p>
	　　宣畅九净地是谓趣道门</p>
<p>
	　　初欲趣道场系着十四心</p>
<p>
	　　得佛乃当灭然后成<a>道果</a></p>
<p>
	　　十六诸圣谛菩萨诸法印</p>
<p>
	　　授莂甘露慧因号为如来</p>
<p>
	　　三十二法本菩萨<a>神通</a>慧</p>
<p>
	　　消灭三世患渐至于泥洹</p>
<p>
	　　夫欲求佛道庄严佛刹土</p>
<p>
	　　声遍十方世修禅乃得获</p>
<p>
	　　无漏三禅行诸佛深奥藏</p>
<p>
	　　为众生立誓为说无死法</p>
<p>
	　　行尽不造行果亦无果报</p>
<p>
	　　道从平等慧心一无邪念</p>
<p>
	　　四信如来宝六种为世尘</p>
<p>
	　　七觉清净鬘八道具乃成</p>
<p>
	　　世俗五通道如鸟逝虚空</p>
<p>
	　　系命在地大不免生死难</p>
<p>
	　　六通大乘道游戏虚空渊</p>
<p>
	　　至竟不退转斯安非有余</p>
<p>
	　　慧观达清净悉照闇冥中</p>
<p>
	　　无著亦不染故号为天尊</p>
<p>
	　　道生不自生因缘乃有道</p>
<p>
	　　法法不自知虚寂何为道</p>
<p>
	　　人本处生死流浪不<a>自觉</a></p>
<p>
	　　精进不<a>懈怠</a>渐渐应圣律</p>
<p>
	　　心珠素自明不假外光明</p>
<p>
	　　日月有五翳何能有所照</p>
<p>
	　　佛本行清净心慧无瑕尘</p>
<p>
	　　自济复济彼所至无挂碍</p>
<p>
	　　能断诸悕望蠲除诸缚着</p>
<p>
	　　照以诸法光莫知愚冥闇</p>
<p>
	　　泥洹性清净不见有往还</p>
<p>
	　　深微不可睹澹然不变易</p>
<p>
	　　入禅一定意感动诸十方</p>
<p>
	　　神足道力强八等不亏损</p>
<p>
	　　所以发弘誓雨泪愍众生</p>
<p>
	　　咸念代受苦此为实奇特</p>
<p>
	　　人不计无常贪着三界荣</p>
<p>
	　　如风吹落叶流转随所趣</p>
<p>
	　　虚空无边际道行亦无边</p>
<p>
	　　空报以音响虚寂无根本</p>
<p>
	　　人本出母胎随行染五趣</p>
<p>
	　　<a>善恶</a>追人形如影随其身</p>
<p>
	　　若能灭五阴神识还归空</p>
<p>
	　　不复生老死是处实快乐</p>
<p>
	　　若知诸佛藏深奥不可睹</p>
<p>
	　　越界超三世顾眄生死岸</p>
<p>
	　　本我为愚惑入此然炽镬</p>
<p>
	　　今得离此灾游戏清净渊</p>
<p>
	　　我今虽免苦自离彼不离</p>
<p>
	　　独善非弘誓何必取灭度</p>
<p>
	　　复来还现生权化处尘劳</p>
<p>
	　　旷济无有涯不厌劫数期</p>
<p>
	　　日度如恒沙如己无等侣</p>
<p>
	　　不计如毫厘宣畅自功勋</p>
<p>
	　　不念度者近未度者为远</p>
<p>
	　　心识澹然一至竟无挂碍</p>
<p>
	　　色相是身具容好无双比</p>
<p>
	　　诸根遂纯熟乃至为大憙</p>
<p>
	　　利根具足行觉寤犹复渐</p>
<p>
	　　会值愚痴者此乃甚为难</p>
<p>
	　　菩萨入定意不念有无想</p>
<p>
	　　独步无所畏德过诸山岳</p>
<p>
	　　行者有五品进退中间法</p>
<p>
	　　立志如安明心坚不可动</p>
<p>
	　　<a>六度</a>大神慧神足通往来</p>
<p>
	　　法界无三念故能转法轮</p>
<p>
	　　本积无量善自致仁中圣</p>
<p>
	　　道等无三本心计内外净</p>
<p>
	　　性行有若干行法无有异</p>
<p>
	　　但为世辩者分别有差品</p>
<p>
	　　过行有累劫未曾起想念</p>
<p>
	　　故游心无疆虚空无有滞</p>
<p>
	　　地为至诚本能忍秽不秽</p>
<p>
	　　慧心所含容不见度不度</p>
<p>
	　　圣人行甚奇能忍此众苦</p>
<p>
	　　亿劫行功德乃成一法本</p>
<p>
	　　三定空无相无愿行诸法</p>
<p>
	　　众智十力慧超越无生处</p>
<p>
	　　本修音响慧八声甚净妙</p>
<p>
	　　分别五阴行蠲除思想贪</p>
<p>
	　　沉湮生死本不求出要路</p>
<p>
	　　三本不舍本乃出于道要</p>
<p>
	　　自识<a>宿命</a>通法身不思议</p>
<p>
	　　坏有成无等是力不可沮</p>
<p>
	　　虚空无量界非一非二三</p>
<p>
	　　随行本誓愿净修众妙道</p>
<p>
	　　生死滓浊法愚士所贪乐</p>
<p>
	　　慧观无染着永除愚惑法</p>
<p>
	　　菩萨乐寂静思惟无量法</p>
<p>
	　　现在不生灭非有非不有</p>
<p>
	　　自识宿命智观本生死根</p>
<p>
	　　如人临江海尔乃战栗惧</p>
<p>
	　　弘誓度无极平正道地行</p>
<p>
	　　坐卧入深藏常离秽污行</p>
<p>
	　　地水火风空神识猗着住</p>
<p>
	　　欲求禅窟处不知神识趣</p>
<p>
	　　人亦信复然因缘共合会</p>
<p>
	　　识离四大空不知各所趣</p>
<p>
	　　法海无有涯受入内外尘</p>
<p>
	　　本性自清净不识别污染</p>
<p>
	　　大道本无法观法内外净</p>
<p>
	　　不念去来今世智无等双</p>
<p>
	　　晓众一切音有量无量法</p>
<p>
	　　劫数磨灭法岂有常存者</p>
<p>
	　　能断众生厄永离四魔地</p>
<p>
	　　贪嫉本无性尔乃应净观</p>
<p>
	　　本坐树王下初夜中亦然</p>
<p>
	　　一心一意止定意无复乱</p>
<p>
	　　七日体不倾咸察三世法</p>
<p>
	　　灭一无复一从是乃觉寤</p>
<p>
	　　今既得成佛愍念未度者</p>
<p>
	　　兴转无上法在于<a>鹿野苑</a></p>
<p>
	　　先说四明慧苦习尽道慧</p>
<p>
	　　为未觉寤者三说乃成就</p>
<p>
	　　一切无量众初闻甘露法</p>
<p>
	　　皆得无生心无复有生灭</p>
<p>
	　　虽现于此生神游无量界</p>
<p>
	　　在在转法轮处处现变化</p>
<p>
	　　于此现作佛十月处母胎</p>
<p>
	　　圣人无尘垢不耽在五欲</p>
<p>
	　　是故精进学念离有无识</p>
<p>
	　　体性行自然不毁于法界</p>
<p>
	　　过者不可量来者亦无尽</p>
<p>
	　　现在复变易神识为所在</p>
<p>
	　　识为生死本流浪无穷已</p>
<p>
	　　欲至无为岸三禅为第一</p>
<p>
	　　愿得无色法染以无形服</p>
<p>
	　　于无自娱乐不愿处三有</p>
<p>
	　　念我本牢誓为本际众生</p>
<p>
	　　故复随俗人不阙弘誓心</p>
<p>
	　　菩萨行三本互有胜负心</p>
<p>
	　　我今乃自达为精进中最</p>
<p>
	　　如来所现变无有能思量</p>
<p>
	　　或处岩石间寂默无言说</p>
<p>
	　　分别内六尘<a>无我</a>无人想</p>
<p>
	　　外法亦当尔常想非常想</p>
<p>
	　　吾从初发意立行不为己</p>
<p>
	　　今虽得先寤岂不为余者</p>
<p>
	　　所以力勤学恐负本所愿</p>
<p>
	　　故度未度者是谓如来誓</p>
<p>
	　　佛本初发愿不念劫数难</p>
<p>
	　　虽处于尘欲此苦亦不久</p>
<p>
	　　<a>正法</a>本无一差品有三号</p>
<p>
	　　道如日月照无有高下心</p>
<p>
	　　一智及一慧本从一愿成</p>
<p>
	　　我今不舍一故号第一尊</p>
<p>
	　　二观从一法从念过三苦</p>
<p>
	　　本无苦境界法身自分别</p>
<p>
	　　菩萨执权慧教人无法想</p>
<p>
	　　真人意常净不念起无起</p>
<p>
	　　恒以大慈心不念众生阙</p>
<p>
	　　由是自璎珞法义具足慧</p>
<p>
	　　道本自无我此出众生口</p>
<p>
	　　不可为众生说本自无我</p>
<p>
	　　今当说有行渐令见道迹</p>
<p>
	　　令知无常想久当自觉寤</p>
<p>
	　　在世修圣行终不失义本</p>
<p>
	　　不以文字故显现于世人</p>
<p>
	　　从诸佛受教游戏诸定意</p>
<p>
	　　人中神龙步获四无所畏</p>
<p>
	　　如来别有谛一一不思议</p>
<p>
	　　无猗无所染故号人中尊</p>
<p>
	　　凡人学世典齐可至无想</p>
<p>
	　　不如一句义不与生死处</p>
<p>
	　　尔时世尊说此偈已。云何族姓子。审解此义有情无情不乎。答曰如是。世尊。实无等伦。若有善男子善女人。讽诵受持有情于无情无情于有情义者。便能具足一切诸法。何以故。诸佛世尊一切贤圣皆由此义而得成佛。自今已后我等善男子善女人。皆当拥护是善男子善女人。受持讽诵有情于无情无情于有情者。何以故。如我所观如来所说。过去当来今现在佛。皆由此义而得成就。我等亦当逮此法义。尔时有菩萨名曰无观。即从座起偏露右臂叉手长跪。白佛言。世尊。我等八人于此贤劫中。当拥护是善男子善女人受持讽诵是句义者。便当获十功德福。云何为十。一者得无形相法。二者深入法藏。三者辩才第一。四者得无量法。五者获捷疾智。六者不舍弘誓心。七者定意自在。八者逆知众生念。九者立无生心。十者行本自然。若善男子善女人受持讽诵此句义者。便当获十功德。若使三千大千刹土满中善男子善女人。皆令成就得菩萨道故。不如是善男子善女人受持讽诵此一句义。何以故。诸善功德皆由是生。尔时世尊告净菩萨。云何族姓子。令三千大千刹土众生尽为释提桓因。其功德福宁为多不。净菩萨白言。甚多甚多世尊。佛言。故不如立信善男子善女人修三禅本。其功德福甚多甚多。佛言。云何族姓子。若三千大千刹土众生尽为梵天。一一梵天神德无量。其功德福宁为多不。净菩萨白佛言。甚多甚多世尊佛言。故不如一地菩萨摩诃萨修三禅行。其功德福不可称量。不可以譬喻为比。佛复告净菩萨曰。云何族姓子。若善男子善女人已在一地得菩萨号。遍满三千<a>大千世界</a>。其功德福宁为多不。净菩萨白佛言。甚多甚多世尊。佛言。故不如二地菩萨摩诃萨修三禅行其功德福不可称量。何以故。二地三禅行非一地所能及。佛复告净菩萨曰。云何族姓子。若二地菩萨皆令成就。遍满三千大千世界。其功德福宁为多不。净菩萨白佛言。甚多甚多世尊。佛言。故不如三地菩萨摩诃萨修三禅行。其功德福不可称量。何以故。三地菩萨非二地所及。佛复告净菩萨曰。云何族姓子。若三地菩萨摩诃萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如四地菩萨摩诃萨修三禅行。其功德福不可称量。何以故。四地三禅非三地三禅所及。佛复告净菩萨曰。云何族姓子。四地菩萨摩诃萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如五地菩萨修三禅行。其功德福不可称量。何以故。五地三禅非四地三禅所及。佛复告净菩萨曰。云何族姓子若五地菩萨摩诃萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如六地菩萨修三禅行。其功德福不可称量。何以故。六地三禅非五地三禅所及。佛复告净菩萨曰。云何族姓子。六地菩萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如七地菩萨修三禅行。其功德福不可称量。何以故。七地三禅。非六地三禅所及。佛复告净菩萨曰。云何族姓子。若七地菩萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如八地菩萨修三禅行。其功德福不可称量。何以故。八地三禅非七地三禅所及。佛复告净菩萨曰。云何族姓子。九地菩萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如十地菩萨摩诃萨修三禅行。其功德福不可称量。何以故。十地三禅非九地三禅所及。佛复告净菩萨曰。云何族姓子。十地菩萨具足三禅。遍满三千大千世界。其功德福宁为多不。净菩萨白佛言。甚多甚多世尊。佛言。故不如一生补处菩萨摩诃萨。何以故。一生补处三禅非十住三禅所及。佛复告净菩萨曰。云何族姓子。一生补处菩萨修三禅行。遍满三千大千世界。云何族姓子。其功德福宁为多不。净菩萨白佛言。甚多甚多世尊。佛言。故不如如来至真等正觉须臾之间念三禅得其功德。其功德福不可称量。一切诸佛世尊由是三禅而得具足一切诸法。尔时世尊便说斯偈</p>
<p>
	　　三禅诸佛母出生一切法</p>
<p>
	　　拔济众生苦得为人中尊</p>
<p>
	　　十地菩萨种所获禅不同</p>
<p>
	　　本慧无若干息心为第一</p>
<p>
	　　现在十六法于中自娱乐</p>
<p>
	　　不猗三毒本乃应十句义</p>
<p>
	　　超越无量界不失本观行</p>
<p>
	　　度脱诸众生是谓三禅行</p>
<p>
	　　诸法如梦幻非有非不有</p>
<p>
	　　尽化一切类是谓三禅行</p>
<p>
	　　虽未在十地能施作佛事</p>
<p>
	　　能现种种变是谓三禅行</p>
<p>
	　　无等十二轮畅演本无行</p>
<p>
	　　受入诸根本是谓三禅行</p>
<p>
	　　生死无有量不滞三有道</p>
<p>
	　　识神自然转是谓三禅行</p>
<p>
	　　人既知非常不着世荣宠</p>
<p>
	　　真人断彼此是谓三禅行</p>
<p>
	　　有情非有情无情亦复然</p>
<p>
	　　道行过三界是谓三禅行</p>
<p>
	　　生死本无兆因缘有诸法</p>
<p>
	　　彼彼不相知是谓三禅行</p>
<p>
	　　慈愍普育养不着身想本</p>
<p>
	　　法性无高下是谓三禅行</p>
<p>
	　　菩萨根本行惟空无相愿</p>
<p>
	　　得趣泥洹门是谓三禅行</p>
<p>
	　　道从四等心弘誓不可动</p>
<p>
	　　十慧超众道是谓三禅行</p>
<p>
	　　具檀度无极拯济下劣人</p>
<p>
	　　随所充其念是谓三禅行</p>
<p>
	　　守戒无所犯如护吉祥瓶</p>
<p>
	　　念念不杂想是谓三禅行</p>
<p>
	　　忍辱行之本受对心不变</p>
<p>
	　　无想如虚空是谓三禅行</p>
<p>
	　　无数劫精进终不怀懈怠</p>
<p>
	　　教训众生类是谓三禅行</p>
<p>
	　　正受三禅行一意念不变</p>
<p>
	　　感动十方界是谓三禅行</p>
<p>
	　　智慧大海渊平等无有二</p>
<p>
	　　蠲除诸<a>妄想</a>是谓三禅行</p>
<p>
	　　善权无方法变现无有量</p>
<p>
	　　不计有贵贱是谓三禅行</p>
<p>
	　　尔时世尊说此偈已。百千亿众生皆发无上心。得三禅行◎</p>
<p>
	　　◎</p>
<p>
	　　菩萨璎珞经随行品第十九</p>
<p>
	　　尔时天龙鬼神阿须伦迦留罗旃陀罗摩休勒人与非人。及诸菩萨摩诃萨。<a>比丘</a><a>比丘尼</a>优婆塞优婆夷。各自生念我等欲观如来神智变化无量。游诸世界还复故处无觉知者。时有梵天名曰尊复尊。从他方佛刹来。行过三禅无所复畏。即从座起偏露右臂。叉手长跪而作颂曰</p>
<p>
	　　天尊三达智悉观三世本</p>
<p>
	　　断惑去狐疑为现神智道</p>
<p>
	　　如尔性自然行过超三有</p>
<p>
	　　菩萨璎珞慧为总何等行</p>
<p>
	　　道树诸法本无生心第一</p>
<p>
	　　自寤无师受为随何行得</p>
<p>
	　　超越下劣地上慕菩萨道</p>
<p>
	　　宣畅四要法梵行清净本</p>
<p>
	　　天世众生类念念各不同</p>
<p>
	　　灭想令不起何由而得成</p>
<p>
	　　法界本自空受慧有若干</p>
<p>
	　　一行得作佛复由何等办</p>
<p>
	　　生死十二海流转尚不停</p>
<p>
	　　佛慧无边际寻究而度之</p>
<p>
	　　道本从一相断灭无所生</p>
<p>
	　　观外身尘劳内法亦复然</p>
<p>
	　　来处去此远愿乐欲闻法</p>
<p>
	　　唯尊一一演永令无尘湮</p>
<p>
	　　尔时世尊告尊复尊曰。善哉善哉族姓子。能于如来前而问斯义。今当以偈一一分别</p>
<p>
	　　本从无数世亲近善知识</p>
<p>
	　　不见本末空是谓随行得</p>
<p>
	　　思惟无量法分别本末空</p>
<p>
	　　道果不染污是谓随行得</p>
<p>
	　　所念不处邪不离正法本</p>
<p>
	　　一相本自寂是谓随行得</p>
<p>
	　　十力王三千永度彼此岸</p>
<p>
	　　<a>修行</a>本无法消灭五阴苦</p>
<p>
	　　慧明所照处上彻空无际</p>
<p>
	　　善化随本教是谓随行得</p>
<p>
	　　空性澹然安无愿相亦然</p>
<p>
	　　三定等有伴是谓随行得</p>
<p>
	　　当其入定时诸法无所有</p>
<p>
	　　舍身染一身是谓随行得</p>
<p>
	　　诸<a>佛法</a>不异分别随其人</p>
<p>
	　　过去已灭行岂复有根兆</p>
<p>
	　　人智所修习守信为权法</p>
<p>
	　　自灭吾我想是谓随行得</p>
<p>
	　　从久远以来众生染著有</p>
<p>
	　　有竟不自知岂识无想法</p>
<p>
	　　但为大圣人分别随其类</p>
<p>
	　　导引以正要是谓随行得</p>
<p>
	　　劫数亦不难令可如弹指</p>
<p>
	　　难寤痴惑人就善乃为难</p>
<p>
	　　一身复一身经历亿万姟</p>
<p>
	　　愍以无念想不度终不舍</p>
<p>
	　　行本由自然利钝各有品</p>
<p>
	　　今蒙大光明是谓随行得</p>
<p>
	　　本我自造行今复受其报</p>
<p>
	　　行尽无三界独立无所猗</p>
<p>
	　　人想众常想非是圣律教</p>
<p>
	　　能舍彼此想是谓随行得</p>
<p>
	　　计身本自无况有识神念</p>
<p>
	　　愚惑众生类初不能舍离</p>
<p>
	　　道忍有五行初念中亦然</p>
<p>
	　　思惟不净观是谓随行得</p>
<p>
	　　身净无瑕垢终不造邪业</p>
<p>
	　　所以口真诚由本无欺故</p>
<p>
	　　道润所及处辄得有所济</p>
<p>
	　　由前有粗涩岂怨润不及</p>
<p>
	　　弘誓恒平等不念粗以细</p>
<p>
	　　行等无彼此是谓随行得</p>
<p>
	　　人知超其难自守无他念</p>
<p>
	　　自济复济彼是谓随行得</p>
<p>
	　　如人视五色自起其识想</p>
<p>
	　　痛阴由是滋不离大灾患</p>
<p>
	　　识法不可见缘生若干念</p>
<p>
	　　一生复一灭欲免甚为难</p>
<p>
	　　道慧有五相分别成败法</p>
<p>
	　　行尽无窠窟时识竟所在</p>
<p>
	　　一形受一形身身不磨灭</p>
<p>
	　　夫欲伐其树欲尽勿舍根</p>
<p>
	　　识根为蔓莚所至无有碍</p>
<p>
	　　力士诸仙道谁能寻其本</p>
<p>
	　　唯有三界尊能摄使不逸</p>
<p>
	　　烧以智慧火莫知闇冥处</p>
<p>
	　　无明众行灾抑遏善根本</p>
<p>
	　　洗以八解水除垢无尘堙</p>
<p>
	　　生死往来苦今世就后世</p>
<p>
	　　咄嗟此苦恼非圣孰能济</p>
<p>
	　　诸天受福堂四梵亦复然</p>
<p>
	　　行由清净果德为人中上</p>
<p>
	　　思惟古昔来本无三恶趣</p>
<p>
	　　本造今自受何为复有疑</p>
<p>
	　　若使诸世尊不显曜道教</p>
<p>
	　　便于如来所可讥说其过</p>
<p>
	　　吾亦愍念汝受生不达本</p>
<p>
	　　如此众生类不受圣训教</p>
<p>
	　　过佛无有量汝由不睹闻</p>
<p>
	　　将来恒沙佛岂从得蒙济</p>
<p>
	　　人心霍然寤不待劫数期</p>
<p>
	　　一闻便成佛不历诸法界</p>
<p>
	　　但念群品党不殷勤于道</p>
<p>
	　　所以自坠落永处五道渊</p>
<p>
	　　如鸟飞虚空凭翅乃得逝</p>
<p>
	　　人无止观定何由获空慧</p>
<p>
	　　生死无限齐道力过百行</p>
<p>
	　　染以无形服自致道果成</p>
<p>
	　　五阴本无形为作形色相</p>
<p>
	　　德过诸释梵为说无相法</p>
<p>
	　　行人观外色内识往分别</p>
<p>
	　　彼色非我造我心自往染</p>
<p>
	　　色本非我本色性竟有无</p>
<p>
	　　计我识亦尔本从何所生</p>
<p>
	　　尔乃自<a>觉悟</a>外色自空寂</p>
<p>
	　　内识亦复尔澹然本无生</p>
<p>
	　　人念非常空自观身本法</p>
<p>
	　　尔乃得至彼永处无为岸</p>
<p>
	　　本受五阴身欲脱未能离</p>
<p>
	　　受胎是大患未离有何益</p>
<p>
	　　五分法身具<a>戒定慧</a>解成</p>
<p>
	　　熏以<a>道德</a>香蠲除世臭秽</p>
<p>
	　　人解修明慧亿劫不懈怠</p>
<p>
	　　众德自然具故号无等伦</p>
<p>
	　　戾意随习俗处尊不为憍</p>
<p>
	　　随行从高下令立永处安</p>
<p>
	　　或入三涂苦为现权慧智</p>
<p>
	　　外如代受苦内心无所染</p>
<p>
	　　吾昔无数世修行菩萨道</p>
<p>
	　　以获尽信忍行过二住地</p>
<p>
	　　尔时诸佛集普从十方来</p>
<p>
	　　为一下劣故欲令免无救</p>
<p>
	　　诸佛各伸手障令不至罪</p>
<p>
	　　罪力难可蔽攘手牵入狱</p>
<p>
	　　诸佛寻其后复到<a>地狱</a>中</p>
<p>
	　　欲救彼罪人令离众苦恼</p>
<p>
	　　如来神智力身放大光明</p>
<p>
	　　普曜地狱中晃若同一色</p>
<p>
	　　罪人见光明无复身痛想</p>
<p>
	　　皆悉蒙光明得离地狱难</p>
<p>
	　　唯彼一众生诸佛不能救</p>
<p>
	　　五逆不慎行乃致是苦恼</p>
<p>
	　　吾从是以来进行不懈怠</p>
<p>
	　　不以生死苦中有变悔心</p>
<p>
	　　今既得成佛号字释迦文</p>
<p>
	　　坏败五阴身众德普备具</p>
<p>
	　　受罪无终竟不识善根原</p>
<p>
	　　行尽超众德乃应虚空性</p>
<p>
	　　恐今亦当有受罪无救者</p>
<p>
	　　非神力所能制住令不往</p>
<p>
	　　空性虽清净行满乃得具</p>
<p>
	　　神足五通法未能离此恼</p>
<p>
	　　五阴各有性所造非一品</p>
<p>
	　　忍智度无极行具乃得成</p>
<p>
	　　道生诸法本滋长无有法</p>
<p>
	　　立志如安明终不可沮坏</p>
<p>
	　　譬如有士夫为空施畔齐</p>
<p>
	　　此由冀可得欲免罪甚难</p>
<p>
	　　七宝诸宫室象马国财宝</p>
<p>
	　　斯尽如幻化暂有不常停</p>
<p>
	　　转轮圣王位统领四天下</p>
<p>
	　　是亦磨灭法无常不久存</p>
<p>
	　　如彼修行人分别色根原</p>
<p>
	　　解知本自尔是谓成色阴</p>
<p>
	　　身痛有百八内外中间法</p>
<p>
	　　知痛所出生是应痛阴法</p>
<p>
	　　想如野马游坏有无所有</p>
<p>
	　　抑制想不生是谓应想阴</p>
<p>
	　　三行成三法灭三乃应三</p>
<p>
	　　拔断三毒根不染三世有</p>
<p>
	　　五法已成具不受识无识</p>
<p>
	　　无内外六尘是谓为识阴</p>
<p>
	　　执四方便道乘四<a>无畏</a>慧</p>
<p>
	　　超四道果证故应四聚要</p>
<p>
	　　生死海无疆旷大无边涯</p>
<p>
	　　乘六神足道乃得游其渊</p>
<p>
	　　愍念愚惑种忨习不舍离</p>
<p>
	　　形如<a>芭蕉</a>树有皮里无实</p>
<p>
	　　我今树王下璎珞诸道品</p>
<p>
	　　功勋超百亿世雄尊第一</p>
<p>
	　　今日无等伦现生于五浊</p>
<p>
	　　不为尘垢染如莲华无著</p>
<p>
	　　当守护其心不为尘劳惑</p>
<p>
	　　内以八正觉璎珞身心法</p>
<p>
	　　外以诸相好庄严诸国土</p>
<p>
	　　明慧修二观相好自严饰</p>
<p>
	　　本从四大成成败无所有</p>
<p>
	　　前念非后念新新成尘劳</p>
<p>
	　　施心于一切高下无所逆</p>
<p>
	　　内具度无极无猗无所处</p>
<p>
	　　守戒常一心观彼无所犯</p>
<p>
	　　拥护众道德不阙戒性行</p>
<p>
	　　三地有十法无形不可见</p>
<p>
	　　权诈入生死示现世径路</p>
<p>
	　　生世众苦患忧畏无数变</p>
<p>
	　　圣人能往来不以此为危</p>
<p>
	　　大道本无形非有无生慧</p>
<p>
	　　相相度无极而自璎珞身</p>
<p>
	　　眼视上下眴远睹无有疆</p>
<p>
	　　修净度无极获此无碍报</p>
<p>
	　　脚跟细平正修治大圣座</p>
<p>
	　　今获无垢报具道度无极</p>
<p>
	　　[跳-兆+专]如布重金亦不受尘水</p>
<p>
	　　举足如旋风机关无触碍</p>
<p>
	　　心华不着尘内悦色外发</p>
<p>
	　　皆由忍辱报故号度无极</p>
<p>
	　　执心如金刚演布道地法</p>
<p>
	　　知过无量世具足无碍度</p>
<p>
	　　口演八种音悉布诸言教</p>
<p>
	　　至诚不染有是谓不欺度</p>
<p>
	　　道由<a>三观</a>想能逮平等慧</p>
<p>
	　　心不着是非应于无生度</p>
<p>
	　　初发弘誓心不为少许人</p>
<p>
	　　自然成道觉是名具空度</p>
<p>
	　　神足游佛土身心无限碍</p>
<p>
	　　一意无移易神足度无极</p>
<p>
	　　本由色堕有知色非有常</p>
<p>
	　　今受此色身众好度无极</p>
<p>
	　　痛法有内外非苦非有乐</p>
<p>
	　　蠲除内外法无行度无极</p>
<p>
	　　五根有五法要由十八持</p>
<p>
	　　分别除去五无报度无极</p>
<p>
	　　守护身口意摄令无放逸</p>
<p>
	　　净响普照曜八道度无极</p>
<p>
	　　不猗三觉观亦无生起灭</p>
<p>
	　　息意不复生无言度无极</p>
<p>
	　　清净如莲华博闻无所染</p>
<p>
	　　常训化众生净教度无极</p>
<p>
	　　平等无二想不怀偏局心</p>
<p>
	　　如日照虚空慧观度无极</p>
<p>
	　　仁智不可量无生不可见</p>
<p>
	　　施心无量慧道智度无极</p>
<p>
	　　观三千世界起灭无所有</p>
<p>
	　　善觉寤一切无想度无极</p>
<p>
	　　知生本无主因缘生诸法</p>
<p>
	　　成就有无道平等度无极</p>
<p>
	　　总持无碍道解脱成就慧</p>
<p>
	　　分别无我想空净度无极</p>
<p>
	　　生死有五难染着世俗尘</p>
<p>
	　　游空无量境权智度无极</p>
<p>
	　　已脱生死缚游戏解脱中</p>
<p>
	　　清净无乱想果报度无极</p>
<p>
	　　在世现苦行执心如金刚</p>
<p>
	　　已超三有道自然度无极</p>
<p>
	　　或在虚空界念法无乱想</p>
<p>
	　　如空有所容无形度无极</p>
<p>
	　　快哉无生道永断诸尘劳</p>
<p>
	　　不见有往来无行度无极</p>
<p>
	　　神足有四事恒游十方刹</p>
<p>
	　　身心俱虚寂明慧度无极</p>
<p>
	　　本从平等心一意无所染</p>
<p>
	　　心超无量界微妙度无极</p>
<p>
	　　观了生世苦一相无所起</p>
<p>
	　　道心不可转金刚度无极</p>
<p>
	　　无学修梵行超越九次第</p>
<p>
	　　行尽不炽然璎珞度无极</p>
<p>
	　　道从三慧观分别定意行</p>
<p>
	　　自息心不起无量度无极</p>
<p>
	　　济拔四恶道越次不受证</p>
<p>
	　　自然灭无明等分度无极</p>
<p>
	　　道教实微妙精进不可踰</p>
<p>
	　　平等无二法众行度无极</p>
<p>
	　　生世众苦难常习无上道</p>
<p>
	　　不见有无迹众想度无极</p>
<p>
	　　生死多限碍不睹智慧光</p>
<p>
	　　道力以宣畅积行度无极</p>
<p>
	　　成就九禅法不染世俗智</p>
<p>
	　　一一分别想戒训度无极</p>
<p>
	　　所以显现法愍念一切人</p>
<p>
	　　不见度无度寂意度无极</p>
<p>
	　　游至无量界承事诸贤圣</p>
<p>
	　　受教不忽忘总持度无极</p>
<p>
	　　复能现变化感动诸佛刹</p>
<p>
	　　亦不自贡高灭意度无极</p>
<p>
	　　追念过去世普修菩萨道</p>
<p>
	　　不着内诸漏观行度无极</p>
<p>
	　　修治诸佛土清净无瑕垢</p>
<p>
	　　度脱无量人法界度无极</p>
<p>
	　　众生根无量身体极清净</p>
<p>
	　　内外不染有了法度无极</p>
<p>
	　　知生不足贪权现无有方</p>
<p>
	　　不生众想念无等度无极</p>
<p>
	　　身法若干种亦不生尘垢</p>
<p>
	　　庄严身体相功德度无极</p>
<p>
	　　从无央数劫积累修法本</p>
<p>
	　　积累不为己神通度无极</p>
<p>
	　　六情不著有分别无量慧</p>
<p>
	　　得过虚空际一心度无极</p>
<p>
	　　生在人中难受身无有量</p>
<p>
	　　眼不着外色无念度无极</p>
<p>
	　　执意无贪着生生亦不息</p>
<p>
	　　自灭内众行空观度无极</p>
<p>
	　　无畏无所著不见内外法</p>
<p>
	　　道意无若干神智度无极</p>
<p>
	　　佛身本自净不为尘垢染</p>
<p>
	　　智达过百劫<a>无心</a>度无极</p>
<p>
	　　前心非今心生生而不绝</p>
<p>
	　　一意无所起大智度无极</p>
<p>
	　　亿百千众生度亦不见度</p>
<p>
	　　心念无非邪娱乐度无极</p>
<p>
	　　行尽受苦证达知三世本</p>
<p>
	　　不有小乘意本末度无极</p>
<p>
	　　于苦不念苦了知四非常</p>
<p>
	　　尽生更无身圣谛度无极</p>
<p>
	　　本从无量佛受决当作佛</p>
<p>
	　　亦不自欢庆等施度无极</p>
<p>
	　　心本不思议德超无有量</p>
<p>
	　　分别有无观静寂度无极</p>
<p>
	　　五道众苦原不生清白法</p>
<p>
	　　八等过道行现身度无极</p>
<p>
	　　人体本无法不见法界相</p>
<p>
	　　上智过百行无畏度无极</p>
<p>
	　　一心一念顷受证无有难</p>
<p>
	　　永离诸漏法大圣度无极</p>
<p>
	　　本末永自离亦不见吾我</p>
<p>
	　　神力如虚空知足度无极</p>
<p>
	　　自摄持威仪不着诸相好</p>
<p>
	　　自守无所犯亲近度无极</p>
<p>
	　　吾从无数世供养诸世尊</p>
<p>
	　　不毁诸法界无愿度无极</p>
<p>
	　　亦不有悕望侥幸于诸法</p>
<p>
	　　非有无所生积行度无极</p>
<p>
	　　不念彼此岸超越生死海</p>
<p>
	　　究尽一切根无尽度无极</p>
<p>
	　　十六不思议亦名十六慧</p>
<p>
	　　从苦至无法无著度无极</p>
<p>
	　　生死无有底或出或隐没</p>
<p>
	　　尽能观了知性空度无极</p>
<p>
	　　身法三十二污染不净行</p>
<p>
	　　一一能分别无著度无极</p>
<p>
	　　眼识有内外不受外身入</p>
<p>
	　　无畏无所动慈心度无极</p>
<p>
	　　如我坐佛树庄严金刚座</p>
<p>
	　　降魔无所畏大慈度无极</p>
<p>
	　　愍念众生类度人不见度</p>
<p>
	　　旷济无有疆自离度无极</p>
<p>
	　　过去不复生不染当来尘</p>
<p>
	　　慧心无内外无疑度无极</p>
<p>
	　　内外阴持入不生诸尘垢</p>
<p>
	　　守一不放逸神足度无极</p>
<p>
	　　眼不着外色舌亦复知味</p>
<p>
	　　除去贪着想无形度无极</p>
<p>
	　　分别菩萨心净观无所著</p>
<p>
	　　道从平等慧威仪度无极</p>
<p>
	　　自识宿命智知本所从来</p>
<p>
	　　不复兴想念现生度无极</p>
<p>
	　　智者在世化尽苦无有余</p>
<p>
	　　拔断生死本苦行度无极</p>
<p>
	　　愍过慈母育慧普无高下</p>
<p>
	　　内不自见身无贪度无极</p>
<p>
	　　德游无量境无有觉知者</p>
<p>
	　　亦不自称叹法身度无极</p>
<p>
	　　复从诸佛受空慧无量法</p>
<p>
	　　自然尽苦际不起度无极</p>
<p>
	　　道从平等慧不染三有想</p>
<p>
	　　从是获神足无我度无极</p>
<p>
	　　凡夫缚着四不离三界患</p>
<p>
	　　尽生更不造通慧度无极</p>
<p>
	　　从无央数劫定意不错乱</p>
<p>
	　　意亦无移易本际度无极</p>
<p>
	　　神智无边涯永除贪著有</p>
<p>
	　　逮得不起忍寂灭度无极</p>
<p>
	　　道慧观七品法界无参差</p>
<p>
	　　一相不可见无形度无极</p>
<p>
	　　泥洹无生灭行迹无所有</p>
<p>
	　　能离彼此中随行度无极</p>
<p>
	　　无明众行本流转十二海</p>
<p>
	　　不为识所染无著度无极</p>
<p>
	　　如尔四圣谛出生诸道果</p>
<p>
	　　灭意由四<a>禅定</a>意度无极</p>
<p>
	　　如来八解脱无苦亦无乐</p>
<p>
	　　能灭现在结无患度无极</p>
<p>
	　　不猗着三界造立于尘劳</p>
<p>
	　　修习神通慧快乐度无极</p>
<p>
	　　无住无往来亦不坏法性</p>
<p>
	　　永灭尘劳畴无变度无极</p>
<p>
	　　如色本无色色性常自然</p>
<p>
	　　了知三世苦灭意度无极</p>
<p>
	　　不受外尘垢定意无他想</p>
<p>
	　　生尽更不造无受度无极</p>
<p>
	　　现变无央数终不自为己</p>
<p>
	　　道慧无三碍本际度无极</p>
<p>
	　　入定除三想不见我人寿</p>
<p>
	　　执信无驰骋众智度无极</p>
<p>
	　　空无相愿法三昧圣道观</p>
<p>
	　　寂然灭一意怀来度无极</p>
<p>
	　　道生无量法从是得到彼</p>
<p>
	　　玄达三世苦受乐度无极</p>
<p>
	　　知生为大灾穿漏诸法界</p>
<p>
	　　舍一不染着众妙度无极</p>
<p>
	　　慈悲四等心普润于一切</p>
<p>
	　　化导无尊卑大智度无极</p>
<p>
	　　四大因缘形体性不可转</p>
<p>
	　　欲达解脱门三向度无极</p>
<p>
	　　若劫欲尽烧不怀恐惧心</p>
<p>
	　　自然通道力无想度无极</p>
<p>
	　　亦不自生念分别若干想</p>
<p>
	　　佛慧无有穷大海度无极</p>
<p>
	　　功勋过众行本业无有量</p>
<p>
	　　无一不见一离群度无极</p>
<p>
	　　弘誓具足愿观身无形相</p>
<p>
	　　破坏四魔患庄严度无极</p>
<p>
	　　无念诸法本泥洹寂然净</p>
<p>
	　　诸佛所游处深藏度无极</p>
<p>
	　　无相不可见从一乃成佛</p>
<p>
	　　去离心本法一义度无极</p>
<p>
	　　究尽诸道果不有三窠窟</p>
<p>
	　　慧照无边涯立本度无极</p>
<p>
	　　生死诸艰难无为澹然安</p>
<p>
	　　不生五尘垢总持度无极</p>
<p>
	　　遍游无量世<a>教化</a>众生类</p>
<p>
	　　经历生死苦断苦度无极</p>
<p>
	　　现处母胞胎实不染著有</p>
<p>
	　　心净如虚空本慧度无极</p>
<p>
	　　不见有受报果证诸明慧</p>
<p>
	　　分别四道本修荷度无极</p>
<p>
	　　本从无量世法界不思议</p>
<p>
	　　平等无二心广慧度无极</p>
<p>
	　　佛法甚深妙非二乘所及</p>
<p>
	　　超越无量行无疑度无极</p>
<p>
	　　先净其眼根净修心本行</p>
<p>
	　　慕及菩萨道净意度无极</p>
<p>
	　　执意如金刚清净无瑕秽</p>
<p>
	　　永离有无界道果度无极</p>
<p>
	　　古昔诸世尊坐此元吉树</p>
<p>
	　　降伏四魔怨忍力度无极</p>
<p>
	　　神识在虚空初无恚怒心</p>
<p>
	　　亦不生尘垢超越度无极</p>
<p>
	　　神力超无量一切诸世界</p>
<p>
	　　亦不着可欲无垢度无极</p>
<p>
	　　夫欲究尽空内净外亦然</p>
<p>
	　　分别非常想因缘度无极</p>
<p>
	　　光明照诸界蠲除诸闇昧</p>
<p>
	　　不起若干想断垢度无极</p>
<p>
	　　慧观有三法永除欲怒痴</p>
<p>
	　　不为色所染<a>智行</a>度无极</p>
<p>
	　　设从亿千劫意志弘誓心</p>
<p>
	　　不见众生类净教度无极</p>
<p>
	　　八等大道行内外无我想</p>
<p>
	　　佛界法界净无量度无极</p>
<p>
	　　人本修其行拔断十二缘</p>
<p>
	　　除贪不著有一意度无极</p>
<p>
	　　欲修人道行先护身口意</p>
<p>
	　　十善众行本应法度无极</p>
<p>
	　　我本不造痴根本为所在</p>
<p>
	　　十慧无量智本无度无极</p>
<p>
	　　法界不思议成就无畏法</p>
<p>
	　　尽生死根本重担度无极</p>
<p>
	　　如来慈慧等养育无高下</p>
<p>
	　　除去染污心无望度无极</p>
<p>
	　　发趣大乘意接度诸有碍</p>
<p>
	　　不见生死本远离度无极</p>
<p>
	　　弘誓执勤苦游戏诸定意</p>
<p>
	　　常怀反复心忘报度无极</p>
<p>
	　　众生平等慧尽知诸根本</p>
<p>
	　　不怀尘欲心权慧度无极</p>
<p>
	　　大道甚为妙不为尘欲动</p>
<p>
	　　三空舍本意究意度无极</p>
<p>
	　　于此贤劫中诸佛兴出世</p>
<p>
	　　拔苦无三碍周旋度无极</p>
<p>
	　　身放平等光接度无数众</p>
<p>
	　　知生不染生善友度无极</p>
<p>
	　　欲成无上道亲近善知识</p>
<p>
	　　能尽苦本际无尽度无极</p>
<p>
	　　四道无往来住寿无数劫</p>
<p>
	　　究尽道根本无变度无极</p>
<p>
	　　欲究尽生死勿怀退转心</p>
<p>
	　　勇健不可坏立志度无极</p>
<p>
	　　行施无所爱亦不兴三想</p>
<p>
	　　本末悉自空解慧度无极</p>
<p>
	　　道力如虚空不计五阴身</p>
<p>
	　　色本非有色清净度无极</p>
<p>
	　　无生众慧本常想非有真</p>
<p>
	　　不见有教化智力度无极</p>
<p>
	　　过去无数劫有佛如我号</p>
<p>
	　　修平等法本无形度无极</p>
<p>
	　　大辩如来出消灭爱欲尘</p>
<p>
	　　教训众生类信根度无极</p>
<p>
	　　有佛名无碍苦行无量劫</p>
<p>
	　　摄意不放逸守戒度无极</p>
<p>
	　　次名弘誓<a>佛教</a>化无高下</p>
<p>
	　　意等如虚空忍辱度无极</p>
<p>
	　　有佛名大愿究尽生死根</p>
<p>
	　　变化无数身殷勤度无极</p>
<p>
	　　道本自清净不见虚空慧</p>
<p>
	　　无形不可见慈悲度无极</p>
<p>
	　　更乐八十六菩萨所修行</p>
<p>
	　　无有三毒本不起度无极</p>
<p>
	　　贤圣十六心悉知无所有</p>
<p>
	　　不坏诸法界无身度无极</p>
<p>
	　　一心一念中不离禅定观</p>
<p>
	　　复从一意起无想度无极</p>
<p>
	　　虚空无边涯寂意无染污</p>
<p>
	　　舍一不着一定意度无极</p>
<p>
	　　吾本应此行寂然无想念</p>
<p>
	　　息意处现在无碍度无极</p>
<p>
	　　禅定自灭意净观灭三想</p>
<p>
	　　道慧自然净除染度无极</p>
<p>
	　　佛境不思议众生界亦然</p>
<p>
	　　法性自然寂无形度无极</p>
<p>
	　　能度生死难不念三界苦</p>
<p>
	　　忍意不起想澹泊度无极</p>
<p>
	　　入三世定意尽知众生根</p>
<p>
	　　自观内外身无愿度无极</p>
<p>
	　　八部鬼神界随彼而教化</p>
<p>
	　　为现神足力灭迹度无极</p>
<p>
	　　善权教众生不离本末空</p>
<p>
	　　分别四无畏无我度无极</p>
<p>
	　　思惟内外身分别空无慧</p>
<p>
	　　不观有吾我法意度无极</p>
<p>
	　　生遇贤圣乐八解无所著</p>
<p>
	　　不兴众想念如幻度无极</p>
<p>
	　　正法无男女意由思想生</p>
<p>
	　　深法不可见恶露度无极</p>
<p>
	　　分身无量形复还合为一</p>
<p>
	　　无能觉知者身密度无极</p>
<p>
	　　如来众相具色身游世间</p>
<p>
	　　神足而教化无猗度无极</p>
<p>
	　　凡夫未入学不观内外身</p>
<p>
	　　圣慧甚深妙相好度无极</p>
<p>
	　　本从神足起意法无高下</p>
<p>
	　　菩萨无形观安乐度无极</p>
<p>
	　　禅定无念待息心无所著</p>
<p>
	　　游戏八解池至诚度无极</p>
<p>
	　　人知五苦法仰修无为道</p>
<p>
	　　六通无漏法贤圣度无极</p>
<p>
	　　神通游世间常习圣贤律</p>
<p>
	　　不观内外法无名度无极</p>
<p>
	　　习行无憍慢不怀颠倒心</p>
<p>
	　　不起诸结缚无秽度无极</p>
<p>
	　　若复死尸观不念净不净</p>
<p>
	　　内外无所著无慢度无极</p>
<p>
	　　威仪<a>如法</a>律举动不虚妄</p>
<p>
	　　众智自卫护无对度无极</p>
<p>
	　　无身为道要不为尘所染</p>
<p>
	　　坐卧心常定自守度无极</p>
<p>
	　　圣人愍念俗为雨甘露法</p>
<p>
	　　演畅无量慧受化度无极</p>
<p>
	　　博施多恩惠觉观除心本</p>
<p>
	　　蠲除苦恼患挌战度无极</p>
<p>
	　　心念无量法示现无量变</p>
<p>
	　　寻忆通慧本奋迅度无极</p>
<p>
	　　内法无所念恒为外尘染</p>
<p>
	　　以彼无生智从愿度无极</p>
<p>
	　　众定自璎珞眼识不起想</p>
<p>
	　　彼亦不自有无移度无极</p>
<p>
	　　修习众智慧解脱度知见</p>
<p>
	　　欲饮不死浆甘露度无极</p>
<p>
	　　净观无贪着慧度空无异</p>
<p>
	　　分别四道果流转度无极</p>
<p>
	　　犹如有士夫堪忍受尘劳</p>
<p>
	　　心慧无尘染随愿度无极</p>
<p>
	　　相相各有报非有行有法</p>
<p>
	　　超越四禅行生尽度无极</p>
<p>
	　　前世由本行无恚怒于人</p>
<p>
	　　自然离八难超越度无极</p>
<p>
	　　常人之所念合会有别离</p>
<p>
	　　非圣弘誓心分别度无极</p>
<p>
	　　以无照本有彻睹无有外</p>
<p>
	　　形累自然灭无见度无极</p>
<p>
	　　往诣虚空界速疾无所碍</p>
<p>
	　　不念中间法应律度无极</p>
<p>
	　　了本为一法志趣各有别</p>
<p>
	　　随世染其色解缚度无极</p>
<p>
	　　分别三毒本行尽乃应行</p>
<p>
	　　知本非我有身本度无极</p>
<p>
	　　心游得自在观欲如炽然</p>
<p>
	　　消灭五道趣清凉度无极</p>
<p>
	　　无愿在三有贪着五欲法</p>
<p>
	　　永离八无闲言说度无极</p>
<p>
	　　起灭无有定总持不忽忘</p>
<p>
	　　一切智慧足博闻度无极</p>
<p>
	　　受慧有四品他觉自不知</p>
<p>
	　　缘是逮七空捷疾度无极</p>
<p>
	　　佛道难究尽非心所能测</p>
<p>
	　　悉知无道观七觉度无极</p>
<p>
	　　分别三十七如来圣道径</p>
<p>
	　　一意不起想名身度无极</p>
<p>
	　　包识远近法不念无碍道</p>
<p>
	　　十号一一异无数度无极</p>
<p>
	　　讲授深要法心不怀怯弱</p>
<p>
	　　不愿求无相智力度无极</p>
<p>
	　　入正八等慧不坏空性行</p>
<p>
	　　内自思惟法逮果度无极</p>
<p>
	　　名色若干变爱入尘劳病</p>
<p>
	　　不能达本无善察度无极</p>
<p>
	　　十法空无变意念缚着想</p>
<p>
	　　不念去外入限齐度无极</p>
<p>
	　　愍念世苦人忧畏无端数</p>
<p>
	　　建立权方便现化度无极</p>
<p>
	　　心坚如金刚非有为能坏</p>
<p>
	　　灌以甘露法深要度无极</p>
<p>
	　　本因虚空慧解脱无所碍</p>
<p>
	　　智明去尘垢见闻度无极</p>
<p>
	　　知奉贤圣律戒闻慧定心</p>
<p>
	　　道意志力强无阙度无极</p>
<p>
	　　知身本无形煎熬生死法</p>
<p>
	　　澹然归虚寂解缚度无极</p>
<p>
	　　智者随俗变终不着更乐</p>
<p>
	　　除结断苦本尊上度无极</p>
<p>
	　　人中世雄师行过无量世</p>
<p>
	　　至诚不怀欺言应度无极</p>
<p>
	　　心念不思议究尽深法藏</p>
<p>
	　　分别如来界道觉度无极</p>
<p>
	　　如来十句义各各无形相</p>
<p>
	　　寂然无音声授决度无极</p>
<p>
	　　观身空无形清净无所染</p>
<p>
	　　增上本无法行尽度无极</p>
<p>
	　　如来授记莂如如不变易</p>
<p>
	　　不见生灭本本净度无极</p>
<p>
	　　正觉所教授不舍一切众</p>
<p>
	　　尽令得覆护无比度无极</p>
<p>
	　　为人作桥梁究尽一切法</p>
<p>
	　　渐渐入深藏离苦度无极</p>
<p>
	　　教化众生类不离法境界</p>
<p>
	　　进趣于道场自守度无极</p>
<p>
	　　众生所归趣尽向于道门</p>
<p>
	　　众智自在慧无患度无极</p>
<p>
	　　与世作炬明为众生作眼</p>
<p>
	　　令知所归趣大道度无极</p>
<p>
	　　十力所现世拔断忧苦人</p>
<p>
	　　智慧坏诸有神慧度无极</p>
<p>
	　　乐在闲静处修习本所行</p>
<p>
	　　能变现众生径路度无极</p>
<p>
	　　于无量劫中守苦不舍苦</p>
<p>
	　　具足十法宝无离度无极</p>
<p>
	　　观定如空等普能有所照</p>
<p>
	　　自观复观彼等性度无极</p>
<p>
	　　观诸佛刹土众智自璎珞</p>
<p>
	　　遍游十方界寂然度无极</p>
<p>
	　　复有无量法如来所宣畅</p>
<p>
	　　消灭非法本牢固度无极</p>
<p>
	　　众生应受化闻法便得寤</p>
<p>
	　　斯等宿识利捷疾度无极</p>
<p>
	　　一切诸法本非有亦不无</p>
<p>
	　　道从无想生八法度无极◎</p>
<p>
	　　◎智慧照无量如师子无畏</p>
<p>
	　　观见无常法无生度无极</p>
<p>
	　　<a>说法</a>不有说度人无有度</p>
<p>
	　　善权过百劫无染度无极</p>
<p>
	　　不没亦不尽照曜一切人</p>
<p>
	　　宣畅如来慧无欲度无极</p>
<p>
	　　说法无法想不见吾我人</p>
<p>
	　　大慈度有无转轮度无极</p>
<p>
	　　众鸟乐于池青莲芙蓉间</p>
<p>
	　　禅寂永除想无事度无极</p>
<p>
	　　说法有三事除其本末空</p>
<p>
	　　度此无量界无猗度无极</p>
<p>
	　　念察人根源观彼心识意</p>
<p>
	　　不离菩萨誓毕竟度无极</p>
<p>
	　　随时行方便不以苦经心</p>
<p>
	　　永舍增减意如法度无极</p>
<p>
	　　幻术着眼识不见有出生</p>
<p>
	　　耳识闻彼声解空度无极</p>
<p>
	　　若彼大幻师现化诸饮食</p>
<p>
	　　鼻识而分别香熏度无极</p>
<p>
	　　如化之所造其义不可思</p>
<p>
	　　欲得究尽者味识度无极</p>
<p>
	　　本我造更乐身想诸法本</p>
<p>
	　　摄意自然伏权现度无极</p>
<p>
	　　以清净音响周遍十方界</p>
<p>
	　　戒德香亦尔无犯度无极</p>
<p>
	　　幻术不真实诳惑愚痴等</p>
<p>
	　　导引真实法真际度无极</p>
<p>
	　　推寻众生根非圣无能测</p>
<p>
	　　权化大圣人立教度无极</p>
<p>
	　　清净如莲华终不受尘垢</p>
<p>
	　　越次众行表捡意度无极</p>
		

	
	

		</div></div><hr><script charset='utf-8' src='../../js/footer.js'></script></body></html>