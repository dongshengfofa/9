<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 菩萨璎珞经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 菩萨璎珞经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 <a>菩萨</a>璎珞经</strong> (一名现在报)</p>
<p>
	　　姚秦凉州<a>沙门</a>竺佛念译</p>
<p>
	　　龙王浴太子品第四</p>
<p>
	　　佛复告族姓子。菩萨于时前升金机。颜色安详颜貌容豫。诸天在上散华<a>烧香</a>。作天伎乐娱乐菩萨。世人在下左右侍卫。异口同音声震天地。八十亿姟干沓和子。捶钟磬歌娱乐菩萨。时有摩那斯龙王。文驎龙王。伊罗钵龙王。阿耨达龙王等八十四亿。皆来云集。时诸龙王便以此偈。而赞颂曰</p>
<p>
	　　今日离世垢降生阎浮利</p>
<p>
	　　随俗处母胎愿浴除世尘</p>
<p>
	　　昔于无数劫积功造众业</p>
<p>
	　　誓愿今已果愿听沐圣体</p>
<p>
	　　八十四亿垓龙从十方来</p>
<p>
	　　各欲供养尊奉瓶贡香汤</p>
<p>
	　　尊本无数劫苦行为众生</p>
<p>
	　　巍巍德无边垂愍愿听之</p>
<p>
	　　渴仰世雄久疲厌<a>生死</a>苦</p>
<p>
	　　今得睹贤明如日照<a>虚空</a></p>
<p>
	　　尊本发弘誓欲度未度者</p>
<p>
	　　最胜已<a>解脱</a>当复脱未解</p>
<p>
	　　过去恒沙佛及当来现在</p>
<p>
	　　功勋不可量尊今已具足</p>
<p>
	　　设从劫至劫宣畅人中尊</p>
<p>
	　　岂以萤火光敢与佛日竞</p>
<p>
	　　虚空可究竟须弥可称量</p>
<p>
	　　海水可竭尽尊德无边涯</p>
<p>
	　　比方日月光摩尼明月珠</p>
<p>
	　　虽照外闇冥未能除无明</p>
<p>
	　　今日无等伦一毛之光明</p>
<p>
	　　普照天<a>世间</a>除垢淫怒痴</p>
<p>
	　　过去六如来尽生阎浮提</p>
<p>
	　　尽受我等供香汤浴尊形</p>
<p>
	　　今复遭天师亿劫乃出现</p>
<p>
	　　今各顶礼足唯愿时沐浴</p>
<p>
	　　诸天世人民咸欲听<a>正法</a></p>
<p>
	　　敷演深法本当礼<a>三界</a>尊</p>
<p>
	　　尔时<a>世尊</a>。直视东方颜色和悦。与诸龙王而说斯偈</p>
<p>
	　　吾今以降形踔步阎浮利</p>
<p>
	　　拔济苦恼类四等无边涯</p>
<p>
	　　金体有明证众相如日光</p>
<p>
	　　当觉未觉者今成佛不久</p>
<p>
	　　观生无数世受形非一类</p>
<p>
	　　虽有上中下未有如是像</p>
<p>
	　　快哉牢固誓执意不亏损</p>
<p>
	　　所现应果报本净如虚空</p>
<p>
	　　世有三坚法身命财宝货</p>
<p>
	　　此犹非究竟终始可恃怙</p>
<p>
	　　吾今舍此三法身空无形</p>
<p>
	　　无尽无生命自然成道根</p>
<p>
	　　世宝多崄危如幻不久停</p>
<p>
	　　今获七宝财无形不可穷</p>
<p>
	　　众生心<a>意识</a>三垢所覆盖</p>
<p>
	　　今已获三明初中竟通达</p>
<p>
	　　普为世<a>天人</a>当转不死法</p>
<p>
	　　法轮覆大千仁慈心普润</p>
<p>
	　　受生有四缚不离三世患</p>
<p>
	　　今得四诚谛无缚不复染</p>
<p>
	　　慧观苦圣谛无智寤其智</p>
<p>
	　　净性如无垢受证永澹泊</p>
<p>
	　　本习兴更乐染着爱无尽</p>
<p>
	　　彼尘我心受缠结遂滋甚</p>
<p>
	　　吾今观本净乐想苦想灭</p>
<p>
	　　澹然无忧喜永与生死别</p>
<p>
	　　过去有三行生痴爱本原</p>
<p>
	　　已尽亦不处无有尘垢心</p>
<p>
	　　现在六十四牵致冥室聚</p>
<p>
	　　永舍不与俱获六十四明</p>
<p>
	　　未来无数尘覆蔽于人心</p>
<p>
	　　法云布三界润泽诸不及</p>
<p>
	　　净教口柔软言声如哀鸾</p>
<p>
	　　斯由行无欺<a>说法</a>无缺漏</p>
<p>
	　　众生怀阴盖调戏无惭愧</p>
<p>
	　　今始得惭愧坏灭贡高心</p>
<p>
	　　佛所出现世降伏诸邪众</p>
<p>
	　　升座师子吼演说本行缘</p>
<p>
	　　过去诸佛记及未来现在</p>
<p>
	　　五浊衰微世有佛名能仁</p>
<p>
	　　今我自观察志性殊于常</p>
<p>
	　　名号既不虚父称为悉达</p>
<p>
	　　故在于众中平视无所畏</p>
<p>
	　　得净总持慧为度不肖人</p>
<p>
	　　不见诸法本起灭无处所</p>
<p>
	　　亦复无成败寂然应慧观</p>
<p>
	　　普分别诸法悉无窠窟处</p>
<p>
	　　澹然无归趣斯乃应律行</p>
<p>
	　　不以见无见无求无所守</p>
<p>
	　　我人寂寞定无相愿亦然</p>
<p>
	　　夫欲饮无厌<a>甘露</a>微妙味</p>
<p>
	　　<a>妄想</a>除诸着斯应菩萨慧</p>
<p>
	　　无人无<a>寿命</a>成就诸佛藏</p>
<p>
	　　摧碎贡高心不兴自大意</p>
<p>
	　　上智不着数不计有常想</p>
<p>
	　　众生兴染心照令知净慧</p>
<p>
	　　贤圣若干品众生根不同</p>
<p>
	　　以慧观未来尽无若干道</p>
<p>
	　　<a>佛法</a>有深要其慧无边涯</p>
<p>
	　　唯空无染着是谓法界净</p>
<p>
	　　一生经百生乃至无数劫</p>
<p>
	　　我今永以舍背而前取证</p>
<p>
	　　设我于中间计寿着法性</p>
<p>
	　　恒沙诸佛过不履空无慧</p>
<p>
	　　恒自降伏心分别文字法</p>
<p>
	　　是故<a>自觉</a>寤建立大弘誓</p>
<p>
	　　昔吾初发意志求缘觉乘</p>
<p>
	　　闲净无人处四十四亿劫</p>
<p>
	　　无佛法圣众其间七十劫</p>
<p>
	　　后遇大通慧演畅大乘迹</p>
<p>
	　　初闻未曾有圣慧无量觉</p>
<p>
	　　慈悲护四等尔乃微信解</p>
<p>
	　　自从是已来兴建功德业</p>
<p>
	　　供养无数佛复经十九劫</p>
<p>
	　　后为大国王飞轮皇帝王</p>
<p>
	　　七宝前导从千子才艺具</p>
<p>
	　　供养清净人勤修梵<a>行者</a></p>
<p>
	　　九十七亿姟无著解脱心</p>
<p>
	　　及施国贫穷孤匮无所归</p>
<p>
	　　库藏出珍宝周济令无乏</p>
<p>
	　　复于无数劫躬自修净行</p>
<p>
	　　舍位授太子<a>出家</a>衣法服</p>
<p>
	　　忍辱性仁和燕居寂无念</p>
<p>
	　　渐渐心疲惓犹人溺于渊</p>
<p>
	　　善根渐渐微如果熟自落</p>
<p>
	　　往来生死苦受报无数变</p>
<p>
	　　意扃无大誓趣欲免身患</p>
<p>
	　　意业被想风犹豫不究竟</p>
<p>
	　　如是在生死轮转不能出</p>
<p>
	　　复经六十劫值遇宝璎佛</p>
<p>
	　　权化济渡人一乘无二道</p>
<p>
	　　不闻小节名空慧尽漏人</p>
<p>
	　　敷演道一相甚深纯淑行</p>
<p>
	　　始从彼发意弘誓心难沮</p>
<p>
	　　从彼至今日七亿阿僧祇</p>
<p>
	　　将护顺正法今乃自觉寤</p>
<p>
	　　佛复告族姓子。尔时菩萨与诸众生。天龙鬼神八部之众。及诸十方<a>神通</a>菩萨。叹说此偈。受深妙义。即于座上。八十四垓。人皆发无上正真道意。复有无数众生逮得法忍。佛复告族姓子。若有众生。闻此一偈讽诵读持。为人解说分别其义。不为众魔之所得便。何以故。斯等众生。皆由过去众行具足。曾更供养无央数佛。誓愿纯淑各各发愿。若我后生。要从一生补处菩萨闻说正法。即于彼佛坦然大寤。逮得无生无起灭法。云何族姓子。若有一人便说斯言。吾乃知无形之法。以形教授。虚空之相以实教授。此人兴建斯意。宁能不乎。时有<a>无畏</a>大护菩萨。过此三千<a>大千世界</a>。有佛土名曰贤豪。佛名普贤。无畏大护菩萨。从彼刹来。逮得总持立不退转。即从坐起。偏露右肩长跪叉手。前白佛言。世尊。无形之法以形教授。虚空无相以相教授。甚难甚难终不可逮。所以者何。虚空无形无能染污。况当欲使有形质乎。此事不然。佛告无畏大护菩萨。族姓子。斯犹可获。欲从一生补处菩萨闻此法者。终不可得。何以故。诸法无数。岂当以无数中行有数法乎。<a>无缘</a>对法有缘对乎。虚空之法有形质乎。此事不然。但为如来世尊大慈广布。开化众生令立牢固。敷演道教分别诸法。无言无说。世多愚惑兴是非心。斯是漏法是非漏法。是缘对法非缘对法。是可护持是非护持。是法有我是法<a>无我</a>。是世俗法是泥洹法。是法染着是非染着。是法有数是法无数。是法断灭是非断灭。是法滓浊是非滓浊。复自相诫。各说是言。习是舍是。学是置是。<a>学法</a>非学法。此声闻法。辟支佛法。非声闻法。非辟支佛法。是菩萨法非菩萨法。不以此观成最正觉。何以故。有相着观非第一空观。无求无相亦无知见。乃成空观。夫观诸法无我无寿。不见刹土。分别境界无依无所依。是为法观。空无所有。如是观者。诸法亦寂。<a>道果</a>亦寂。受证亦寂。假使菩萨空观如是。于诸悕望便无颠倒。祐利众生而发大哀。兴建佛法。虽度众生无众生想。空观菩萨岂见度者。此事不然。若有菩萨摩诃萨。得此空观者。便获具足十无我法。云何为十。于是无畏。菩萨摩诃萨。若族姓子族姓女。于佛法众不见净秽。亦复不起彼此之念。此是法身此思欲身。前知过去后察未来。斯皆清净而无我想。是谓菩萨空观无我。复次无畏。菩萨摩诃萨。法服齐整执持应器。观见当来过去现在。诸佛世尊入城<a>教化</a>。不见豪贵及下劣者。于中不起吾我二见。是谓菩萨空观无我。复次无畏。菩萨摩诃萨玄。见无数佛刹严净国土坦然平正。不说今日佛土秽恶。执意清净无若干想。念念一定识不流驰。是谓菩萨空观无我。复次无畏。菩萨摩诃萨。众生染着。猗身解空。菩萨空慧三世无猗。是谓菩萨空观无我。复次无畏。菩萨摩诃萨。诸佛世尊教化若干。本无清净亦不有异。是谓菩萨空观无我。佛告无畏。菩萨摩诃萨。若族姓子女行度无极无尽法藏。众宝华鬘以自严饰。如是无尽亦不见尽。于中成就尽不尽者。是谓菩萨空观无我。复次无畏。菩萨摩诃萨。当观诸佛色像无量。入于本际寂然之法。分别义趣解色本无。普入法界化导众生。不见色像化众生者。是谓菩萨空观无我。复次无畏。菩萨摩诃萨。得佛圣慧深奥之藏。四事无畏。离八缚着得八解脱。雨法润泽亦无老死。为师子吼志如金刚。离彼此中亦无染着。是谓菩萨空观无我。复次无畏。菩萨摩诃萨。渐当亲近习<a>宿命</a>通。观察无数阿僧祇劫。某国某佛诸佛世尊。虽现泥洹不取灭度。净众生迹不怀<a>懈怠</a>。不以劫数厌患众生。亦复不以泥洹快乐欲取灭度。心如虚空不可沾污。是谓菩萨空观无我。复次无畏。菩萨摩诃萨。以无边涯智拔济众生。正使极远在恒沙表。一一沙者尽为恒沙如是计算周而复始。如是遍满八方上下。亦游虚空无量境界。要济众生不令堕落。不自称叹通慧果报。是谓菩萨摩诃萨十无我法。一生补处胎分尽者。乃应是行尔时座上<a>色欲</a>天子。十九姟众即得顶忍。复有无数诸天世人。逮得空观尽信之行。诸阅叉龙鬼。信向三尊受三自归。佛复告族姓子。尔时菩萨在金机上。国王<a>居士</a>天龙鬼神十方菩萨。各各兴敬欲浴菩萨。时有菩萨名曰月精。于众菩萨最为上首。摄持威仪法服安详。即从座起长跪叉手。以偈赞曰</p>
<p>
	　　尊今无碍形不染三界尘</p>
<p>
	　　洗以八解汤世水安可堪</p>
<p>
	　　心垢尽清明内外无障碍</p>
<p>
	　　江海河泉源斯浴非久净</p>
<p>
	　　昔在琉璃池禅头龙宫时</p>
<p>
	　　专意发大乘要灭爱欲魔</p>
<p>
	　　今已果本愿三界无等伦</p>
<p>
	　　愿升无畏座何为现洗浴</p>
<p>
	　　生天六十二那术劫数中</p>
<p>
	　　天伎五乐至福响自然报</p>
<p>
	　　法身众智具演说无碍道</p>
<p>
	　　周讫托生此迦惟罗卫城</p>
<p>
	　　现世有三灾灭以三明报</p>
<p>
	　　三慧通三达三要今具足</p>
<p>
	　　三等观三世不染三界有</p>
<p>
	　　三分法身具当礼三界尊</p>
<p>
	　　诸来会众生诸天须伦鬼</p>
<p>
	　　咸各怀踊跃敬承兴供养</p>
<p>
	　　前后卫清妙行至琉璃园</p>
<p>
	　　右攀莲华枝降神生阎浮</p>
<p>
	　　当生堕地时净如紫磨金</p>
<p>
	　　天地六反动神感诸天至</p>
<p>
	　　<a>地狱</a>诸考掠一时皆休息</p>
<p>
	　　清净无瑕秽如华不着水</p>
<p>
	　　十方诸佛刹如来等正觉</p>
<p>
	　　各各于其国宣告四部众</p>
<p>
	　　今日忍世界世雄降出现</p>
<p>
	　　垂愍诸众生永在三涂者</p>
<p>
	　　当转正法轮鹿野清明园</p>
<p>
	　　为久饥虚者润以甘露法</p>
<p>
	　　八道尊独寤究尽十二缘</p>
<p>
	　　无尽江海宝充饱一切人</p>
<p>
	　　设从劫至劫佛佛叹其德</p>
<p>
	　　犹尚不能宣况我萤火光</p>
<p>
	　　昔在无畏刹不眴佛土中</p>
<p>
	　　初观无言法未得无生慧</p>
<p>
	　　誓生言教中敷演无穷法</p>
<p>
	　　今日期已至愿转尊法轮</p>
<p>
	　　是时菩萨心意澹然。默然熟视亦无言说。内自思惟。如我今日为人说法。讲论清净不退转地。不怀吾我之性诸法自然生者亦尔。随人根源而为说法。法性自尔无有变易。何况众生有受法者。众生本净不见染污。建立智慧发弘誓心。寻究众生皆悉清净。本净自然。无我自然。无形自然。人物自然。云何本净自然。从久远已来流<a>转生</a>死。发意求道乃至泥洹。本自清净。斯乃名曰本净自然。云何无我自然。本有今无。今有本无。亦不言我我本生有。亦复不言有从我生。我不自知无我有。不自知有有。斯乃名曰无我自然。云何无形自然。无形者。识也神也寿也。此三句义常存不变。在空为空。在形为形。在有为有。在相为相。在无相为无相。无形之识空性自然。斯乃名曰无形自然。云何人物自然。寻究人物不见窠窟。意识幻化不达本源。愚惑相承言父言母。国财妻子渐生众想。染着三有。我今已舍永不与处。以此自然明达空慧。空慧自然诸法亦尔。诸法自然逮正觉者。亦复自然。一切诸法但假名号。因号有名亦复自然。论说自然便为论说。无起灭法。斯则名曰人物自然。吾今若说空寂之法。众生不信倍生疑网。设我复说形质之法。不尽根原。况当灭度。宜且寂静贤圣默然。是时有天子名宝璎。通达圣心同<a>佛性</a>行。<a>六道</a>清彻晓了一相。永离八法不处尘劳。堪转法轮颁宣<a>佛教</a>。<a>四谛</a>圣慧霍然除垢。具足五分如来法身。逮六无碍神通道果。形神俱游无所触碍。得七觉意而自璎珞。八道具足。诸法不共。得四无畏。力如金刚不可沮坏。以知菩萨贤圣默然。不与众生敷演法教。时天子宝璎即从座起。偏露右肩。叉手前白佛言。世尊。我今不以佛眼<a>法眼</a>慧眼天眼观众生类。应贤圣法律。我今乃以肉眼。观见十方恒沙刹土。应受证者。修<a>禅定</a>者。或在一住至十住者。复见善男子临欲成佛。得不退转一生补处往诣道场庄严佛树者。此等之类。应从一生补处菩萨闻平等法诸法无二。志愿于道皆悉成就。是时宝璎天子。殷勤劝请乃至三四。复以此偈。而赞颂曰</p>
<p>
	　　金颜尊无比面像百叶华</p>
<p>
	　　堕地自称号声踰梵天音</p>
<p>
	　　建立智慧渊说法不有无</p>
<p>
	　　众生有常想寂然不起二</p>
<p>
	　　光曜照十方闇冥悉见明</p>
<p>
	　　人中尊难有今故重自归</p>
<p>
	　　苦行无数世慈悲难有双</p>
<p>
	　　功勋已具足今我重自归</p>
<p>
	　　正使叹尊足[跳-兆+专]跟膝髀腰</p>
<p>
	　　皮毛七处平平立左右亭</p>
<p>
	　　手臂指纤细掌文合缦理</p>
<p>
	　　无畏广长舌千叶莲花文</p>
<p>
	　　含齿方四十色如白雪珂</p>
<p>
	　　当其说法时唇像珠火明</p>
<p>
	　　八声非男女亦非雌雄音</p>
<p>
	　　感动十方界听闻无厌足</p>
<p>
	　　耳方双部珰如空明月珠</p>
<p>
	　　眼视白黑分上下而俱眴</p>
<p>
	　　头发色绀青肉髻毛右旋</p>
<p>
	　　相好无边涯熟视如金山</p>
<p>
	　　众德璎珞身亦如众花敷</p>
<p>
	　　消灭众尘埃独步三界尊</p>
<p>
	　　斯等众生类普从十方集</p>
<p>
	　　欲听尊正法无上至道要</p>
<p>
	　　天人龙鬼神渴仰思闻法</p>
<p>
	　　愿愍一切故速为转法转</p>
<p>
	　　尔时十方世界大梵天王。八十四亿识干天王最为第一。即从座起偏露右臂。长跪叉手在于佛前。以偈叹佛而作颂曰</p>
<p>
	　　无著舍众秽漏尽无欲污</p>
<p>
	　　行一应尊教游意空无慧</p>
<p>
	　　本在兜术天说法如驶流</p>
<p>
	　　云何今寂然不开慧明华</p>
<p>
	　　尊光照幽冥蠲除三世闇</p>
<p>
	　　十力无沾污唯愿时演法</p>
<p>
	　　今日十方界诸尊菩萨集</p>
<p>
	　　咸欲悉听闻未曾所转法</p>
<p>
	　　意净行无漏亦如星中月</p>
<p>
	　　已过佛相愿唯愿时说法</p>
<p>
	　　众生今没溺<a>流转</a>生死海</p>
<p>
	　　愿以平等舡救彼没溺者</p>
<p>
	　　奇光甚巍巍覆蔽日月精</p>
<p>
	　　抑遏热恼患清净无众瑕</p>
<p>
	　　尊本造誓愿勇猛无亏损</p>
<p>
	　　慈悲平等意说法无增减</p>
<p>
	　　戒具以禅寂神足力无畏</p>
<p>
	　　空相无畏法正受游疆界</p>
<p>
	　　本行<a>六度</a>法不怀忧戚心</p>
<p>
	　　卑意礼恭敬供奉师尊长</p>
<p>
	　　故使尊肉髻无敢熟视者</p>
<p>
	　　何况欲施心观睹如来项</p>
<p>
	　　十力哀出世降步度群萌</p>
<p>
	　　众人咸渴仰惟垂转法轮</p>
<p>
	　　尔时识干梵天王。以此偈赞已。起绕佛三匝还复本座。是时释提洹因。即从座起。偏露右臂整衣服。长跪叉手三自称号。我是天帝释名曰拘翼。在菩萨前而叹颂曰</p>
<p>
	　　不语应寂然不教行自具</p>
<p>
	　　不习应无际自然应无为</p>
<p>
	　　本行无相施今获空无果</p>
<p>
	　　当礼虚空神寂然无言迹</p>
<p>
	　　在世先觉寤安隐危厄人</p>
<p>
	　　导示<a>正见</a>路盲冥受正行</p>
<p>
	　　众生迷惑久欲闻甘露法</p>
<p>
	　　愿开无尽藏润及天世人</p>
<p>
	　　行慈修德本善权无增减</p>
<p>
	　　演布无为教充足一切人</p>
<p>
	　　生世尊难遇正法亦难值</p>
<p>
	　　欲遭贤圣会亦复不可得</p>
<p>
	　　过去诸如来于此成正觉</p>
<p>
	　　愿尊时屈神贪此世荣为</p>
<p>
	　　尊本乐闲净思惟无为道</p>
<p>
	　　已果本誓愿何为处愦闹</p>
<p>
	　　阎浮五鼎沸剧于汤火炽</p>
<p>
	　　唯愿速出家离世贪欲缚</p>
<p>
	　　念我过去世诸佛成等觉</p>
<p>
	　　即诣树王下朝坐暮成道</p>
<p>
	　　尊今如有疑方欲乐生死</p>
<p>
	　　恩爱如朽城此乐何可贪</p>
<p>
	　　世有生死患唯道永寂然</p>
<p>
	　　恩爱如过电幻化不真正</p>
<p>
	　　世间尽闇冥五蔽使覆盖</p>
<p>
	　　唯愿开慧明普照令得眼</p>
<p>
	　　变化形无数应适前众生</p>
<p>
	　　随其本行愿各充禅力行</p>
<p>
	　　如今何为静不转上法轮</p>
<p>
	　　唯愿时敷演使渴得饱满</p>
<p>
	　　忆本所造福盖亦微少耳</p>
<p>
	　　由致天王位所领无疆畔</p>
<p>
	　　供奉诸过去如来等正觉</p>
<p>
	　　四佛一补处是尊非将来</p>
<p>
	　　无数亿那术沈翳生死久</p>
<p>
	　　愿执弘誓舆运济至<a>彼岸</a></p>
<p>
	　　今唯劝请说甘露无厌法</p>
<p>
	　　八解无所著无污无染尘</p>
<p>
	　　尊今或入定不度应度国</p>
<p>
	　　愿先化此类执心不动者</p>
<p>
	　　虚空性无染平等坦然壹</p>
<p>
	　　无趣不见得唯愿无有疑</p>
<p>
	　　深妙无极藏非劣所守掌</p>
<p>
	　　今遇天世师愿开使布现</p>
<p>
	　　尊本发愿度同日不易时</p>
<p>
	　　如今何为默自济不度余</p>
<p>
	　　是时释提洹因。说此偈赞佛已。绕佛三匝还复本座。尔时魔王名曰怒害。将诸魔众即从座起。头面礼足前白佛言。唯愿世尊。久抱狐疑不获真道。今欲闻说无比法轮。唯见垂愍演畅正教。我等久处不入法律。虽各有心慕及空慧。犹未遭遇大化训典。尔时魔王即于佛前。以偈颂曰</p>
<p>
	　　于亿百千劫无著时乃出</p>
<p>
	　　如华离尘水心净超于彼</p>
<p>
	　　劫数无有穷经历积苦行</p>
<p>
	　　不舍四弘誓金刚不可沮</p>
<p>
	　　口演八无碍充满天世间</p>
<p>
	　　受者永充足无复老死患</p>
<p>
	　　一生至百生名号诸种姓</p>
<p>
	　　悉知诸根原化以无比慧</p>
<p>
	　　十住还本际退成犹复进</p>
<p>
	　　最胜度此难时演勿有疑</p>
<p>
	　　去佛恒沙数尽游此苑间</p>
<p>
	　　转无上法轮度人无有量</p>
<p>
	　　正使当来世诸佛成道果</p>
<p>
	　　皆当于此处当转尊法轮</p>
<p>
	　　曾闻如来藏如来秘要慧</p>
<p>
	　　名曰普严土菩萨璎珞经</p>
<p>
	　　今日正是时难遇不可值</p>
<p>
	　　拔济诸苦厄从是布道慧</p>
<p>
	　　或有众生类厌患处身苦</p>
<p>
	　　欲闻微妙法蠲除四大法</p>
<p>
	　　复有入道捡知生灭无常</p>
<p>
	　　欲闻空无道悉知无所有</p>
<p>
	　　复有处岩穴自守无他想</p>
<p>
	　　计身非久器不兴想着念</p>
<p>
	　　虽复念道根未闻不得寤</p>
<p>
	　　唯愿尊降神令彼无疑滞</p>
<p>
	　　眼如青莲华彻视无有碍</p>
<p>
	　　观察三世苦尘曀染污者</p>
<p>
	　　尊本所经历供奉诸世尊</p>
<p>
	　　<a>谦卑</a>下下人今获无形结</p>
<p>
	　　于相不着相不假众好色</p>
<p>
	　　是故众贤圣无能见其顶</p>
<p>
	　　眉间清净光普照无数土</p>
<p>
	　　见光除热恼如夏遇重荫</p>
<p>
	　　尊一师子吼降伏诸异道</p>
<p>
	　　摧碎邪见林如明永除闇</p>
<p>
	　　说言言不妄志趣必成办</p>
<p>
	　　说法法<a>真谛</a>至道道根原</p>
<p>
	　　亿尊昔在此十二小中劫</p>
<p>
	　　展转共相系不断转轮种</p>
<p>
	　　追师求高明釆取若干慧</p>
<p>
	　　庄严体无极无形不可名</p>
<p>
	　　无信立以信根力不亏损</p>
<p>
	　　无畏离彼此唯愿时演说</p>
<p>
	　　三界尊无极正法御一切</p>
<p>
	　　非法坏成道永除吾我想</p>
<p>
	　　诸人贪着身玩习不能离</p>
<p>
	　　世苦所缠络何由有出期</p>
<p>
	　　慧明照世间拔断贪爱心</p>
<p>
	　　自度复济彼人中甚难有</p>
<p>
	　　惠施无吾我已超三界表</p>
<p>
	　　一时一意念平等无男女</p>
<p>
	　　众生怀倒见不达空无慧</p>
<p>
	　　发意着五欲计有身实用</p>
<p>
	　　以是堕五趣不睹非常证</p>
<p>
	　　佛现出世间灭彼有无想</p>
<p>
	　　入禅不着贪永除世荣饰</p>
<p>
	　　观此无常形非有非无者</p>
<p>
	　　大慈济众生广大无边涯</p>
<p>
	　　宿愿今已果速起复坐为</p>
<p>
	　　观此炽然人流转不自觉</p>
<p>
	　　如何尊静默无言无所说</p>
<p>
	　　世垢有五难不睹佛法众</p>
<p>
	　　体信中国生父母为五事</p>
<p>
	　　光明色无色不见形质像</p>
<p>
	　　将入灭尽定乃寂无音响</p>
<p>
	　　大众远方集迦留干沓惒</p>
<p>
	　　听尊演无厌广长舌无为</p>
<p>
	　　有法不思议化不自觉化</p>
<p>
	　　欲令知本末此亦未曾有</p>
<p>
	　　菩萨不退转且未获其法</p>
<p>
	　　况复向道门而欲知本要</p>
<p>
	　　尊今观四辈志趣若干种</p>
<p>
	　　幸为敷演法各各蒙得度</p>
<p>
	　　众生染三有欲求去离缚</p>
<p>
	　　常想非常想悉照向灭尽</p>
<p>
	　　魔鬼有亿千皆从十方来</p>
<p>
	　　得信不起忍行地不退转</p>
<p>
	　　复有亿千众意趣随我等</p>
<p>
	　　斯等族姓子必至坚固地</p>
<p>
	　　复有无数人行地不著有</p>
<p>
	　　悉求空无相进趣向道场</p>
<p>
	　　<a>罗汉</a>意自鄙随类入其俗</p>
<p>
	　　所说苦不浅终无一切智</p>
<p>
	　　亦是菩萨印印彼成道果</p>
<p>
	　　禀受大乘行本无无若干</p>
<p>
	　　尊本初发心修习四意止</p>
<p>
	　　行地无高下唯道从慧通</p>
<p>
	　　正使无央数恒沙诸劫数</p>
<p>
	　　苦行不邪念如今悉果愿</p>
<p>
	　　将来诸恒沙方欲成佛者</p>
<p>
	　　不舍彼此愿必至如今觉</p>
<p>
	　　如来大慈愍舍命不为己</p>
<p>
	　　施等无高下故成六度慧</p>
<p>
	　　去来今现在生灭本无穷</p>
<p>
	　　生者生自生莫知本根原</p>
<p>
	　　十行离人身五行为法王</p>
<p>
	　　思惟灭本原慈愍演大法</p>
<p>
	　　或复于异时经行坐卧念</p>
<p>
	　　斯由得总持四辩无疆界</p>
<p>
	　　菩萨愍一切不计有常想</p>
<p>
	　　念世处非常安隐永至安</p>
<p>
	　　神力四无畏觉道八等行</p>
<p>
	　　如来十八法尊今已具足</p>
<p>
	　　众生自生念无获不可获</p>
<p>
	　　遂自堕深渊不向解脱门</p>
<p>
	　　是时怒害魔王。说此偈已。绕佛三匝还复本位。尔时忉利诸天。将诸天众往至佛所。头面礼足在一面立。斯须之顷。前白佛言。我等于世尊。宿有福业遭值圣颜。降神阎浮利内。敷演法轮。王三千世界。复以华香拘勿头华分陀利华须干提华。散如来上。尔时诸天复以此偈。而赞颂曰</p>
<p>
	　　世雄今降步王此阎浮提</p>
<p>
	　　既生八不闲众生所居处</p>
<p>
	　　永离不染着内不生思想</p>
<p>
	　　无息寂然灭愿具演说法</p>
<p>
	　　尊德不思议功勋不可记</p>
<p>
	　　众相璎珞身如月在星明</p>
<p>
	　　行尽不造本端坐于道场</p>
<p>
	　　亦自<a>无心</a>识岂当染世着</p>
<p>
	　　已过众行本德充满诸情</p>
<p>
	　　音响过于梵自归天中天</p>
<p>
	　　本造由四魔魔欲离生死</p>
<p>
	　　八等不染污自归无等伦</p>
<p>
	　　尊今趣一法泥洹不起灭</p>
<p>
	　　灭意意不生不见果报证</p>
<p>
	　　尊本修二行止灭不起观</p>
<p>
	　　行尽不见尽世雄最第一</p>
<p>
	　　如来三法本空无相无愿</p>
<p>
	　　进趣泥洹道无利无所染</p>
<p>
	　　立愿甚坚固积行无所违</p>
<p>
	　　不念无著行亦不处三有</p>
<p>
	　　神足有四业<a>随缘</a>住其寿</p>
<p>
	　　行过无边涯慈仁最第一</p>
<p>
	　　既生处五浊合会无是非</p>
<p>
	　　真人无染行行权入众生</p>
<p>
	　　平等行五根信慧精进力</p>
<p>
	　　不染去倒见清净为第一</p>
<p>
	　　尊德过天世永不着八法</p>
<p>
	　　定意不错乱是故礼最胜</p>
<p>
	　　当尊下降神震动三千世</p>
<p>
	　　觉久寐众生离此三世患</p>
<p>
	　　尔时忉利诸天。说此偈赞佛已。绕佛三匝还复本座。尔时菩萨内自思惟。今此众会皆悉普会十方世界。六通圣智一生补处四等具足。皆悉云集。欲得闻法不退转地。今我宁可执无畏法众行德本。璎珞其身。如诸过佛所行法则。即于座上。入自然无性三昧。分别定意观佛所行。菩萨璎珞有八万品。其德殊特无以为喻。菩萨摩诃萨得此缨络法门者。便能一意进趣道场。未入道迹众生。能令得至彼岸。尔时世尊出广长舌相。光明普照三千大千世界。告四部众。<a>比丘</a><a>比丘尼</a>优婆塞优婆夷天龙鬼神。谛听谛听善思念之。吾当与汝演说菩萨无相璎珞。若善男子善女人。得此璎珞庄严身者。便能进趣无所挂碍◎</p>
<p>
	　　菩萨璎珞经◎法门品第五</p>
<p>
	　　尔时世尊。告族姓子族姓女。吾今当说菩萨璎珞八万法门。云何八万。于是族姓子。或有璎珞名曰尽信。如来得此法门者。令地狱众生受苦恼者。使无众患。复有等慈璎珞。菩萨得此璎珞者。令彼受畜生形者永无伤害。复有无忘璎珞。菩萨得此璎珞者。使饿鬼之类永无饥渴之想。复有清净璎珞。菩萨得此璎珞者。令迷惑众生知其道径。复有彻听璎珞。菩萨得此璎珞者。使无闻众生悉闻正教。复有自寤璎珞。菩萨得此璎珞者。使愚痴众生心不邪乱。复有捡意璎珞菩萨得此璎珞者。教诲众生行十善行。复有直信璎珞。菩萨得此璎珞者。使邪见众生安处正见。复有弘誓璎珞。菩萨得此璎珞者。不以劫数为远。复有超越璎珞。菩萨得此璎珞者。使懈怠众生奉持正律。复有无恚璎珞。菩萨得此璎珞者。令恚害众生<a>修行</a>忍辱。复有勇猛璎珞。菩萨得此璎珞者。使慢惰众生精进不废。复有一意璎珞。菩萨得此璎珞者。使乱意众生禅定不亏。复有炽然璎珞。菩萨得此璎珞者。使愚痴众生。成就智慧。复有坚固璎珞。菩萨得此璎珞者。未履道迹者。令立道迹。复有多闻璎珞。菩萨得此璎珞者。使少智众生。强记不忘。复有威仪璎珞。菩萨得此璎珞者。使无惭愧众生令知惭愧。复有恶露璎珞。菩萨得此璎珞者。使着欲众生令知不净。复有快乐璎珞。菩萨得此璎珞者。使嗔恚众生永断无余。复有普曜璎珞。菩萨得此璎珞者。悉逮慧明永除闇冥。复有遍普璎珞。菩萨得此璎珞者。使等分众生不起狐疑。复有形色变化璎珞。菩萨得此璎珞者。睹见无量形色之变。皆发无上正真道意。是谓族姓子。斯等璎珞至八万法门。菩萨不可穷尽。吾今略说不悉其事。若有众生从劫至劫。至百千劫。欲尽菩萨璎珞行者。此则不然。时有菩萨名曰无形。立不退转。即从座起。偏露右肩长跪叉手。前白佛言。甚奇甚特未曾所闻。如来变化不可穷尽。乃能演说璎珞妙法。诸有菩萨摩诃萨。执持讽诵璎珞名者。皆是诸佛之所拥护。若有善男子善女人。遭遇如来说法璎珞便为值遇如来法藏</p>
<p>
	　　尔时世尊重告四部众。若有善男子善女人。一心一意受持讽诵。便得十无碍功德。云何为十。得虚空藏威仪深入。所闻强记不失辩才。观了诸念如幻如化游心解脱亦不计常。恒离八法不处愦闹。闻辄欢悦心无二见。解空无相亦不着相。复能深入寂灭定意。神足无碍得捷疾智。知法自生不见起灭。是谓善男子善女人。便能具足十无碍功德。尔时<a>舍利弗</a>即从座起。偏露右臂。叉手前白佛言。唯然世尊。诸法无形不可睹见。无形之法。非是罗汉辟支所及。云何世尊。言善男子善女人。执持讽诵十无碍功德。便成道果入泥洹门。无碍泥洹岂异法乎。泥洹无为无碍无著。如来现在逮等正觉。云何以无碍功德。而说泥洹。若使众生得十无碍功德。便为已得泥洹。若使众生已得泥洹者。则为泥洹非泥洹也。云何世尊。言得十无碍功德便是泥洹。佛告<a>舍利</a>弗。如汝所问。皆佛威神非汝境界。云何舍利弗。泥洹色耶。对曰非也。云何舍利弗。泥洹无色耶。对曰非也。云何舍利弗。泥洹色无色耶。对曰非也。云何舍利弗。泥洹非色非不色耶。对曰非也。云何舍利弗。无碍诸法。是常非常有起有灭耶。对曰非也世尊。佛告舍利弗。若使无碍诸法乃至泥洹。非色非无色。亦非色亦非无色。亦无生灭断着。无形不可见。云何复言泥洹名乎。舍利弗白佛言。世尊。泥洹无名。非眼识境界所能见也。佛言。如是如是。舍利弗。如汝所言。非眼识境界所能见也。云何舍利弗。识有形乎。对曰。随其形相。佛告舍利弗。如汝所言。随其形相。则有识者。云何复言非眼识境界耶。舍利弗白佛言。随有形相是有为识。随无形相是无为识。无碍泥洹。非有为相非有为识。非无为相非无为识。云何舍利弗。无碍泥洹非有为相非有为识。非无为相非无为识。有为有识无为无识。泥洹非此非彼。更异识乎。舍利弗白佛言。非也世尊。佛告舍利弗。泥洹非此非彼。亦非异识。相则非相。云何泥洹别立名耶。假使泥洹别立名号。随其形相则有识生。若使泥洹不别立名号。随无为相便有无为识。云何说言泥洹。不有为相不有为识。不无为相不无为识。亦不异识。复非别立名号。如今云何称泥洹乎。舍利弗白佛言。世尊。泥洹泥洹。佛言。云何泥洹泥洹。舍利弗言。如泥洹尽。佛言。云何如泥洹尽。舍利弗言。如尽无尽。佛言。善哉善哉。舍利弗。如汝所言。本说无碍泥洹。非有为相非有为识。非无为相非无为识。亦非异识。相则无相不别立名。云何复言无碍泥洹如尽无尽。时舍利弗白佛言。世尊。非我境界说无碍泥洹。但无碍泥洹无尽非无尽。佛告舍利弗。吾今与汝引喻。智者以譬喻自解。犹如士夫仰射虚空。于空求空。复向人说。吾昔游空自陷于渊。今得空便射而报仇。何其快哉果我所愿。云何舍利弗。斯人志趣为审然不乎。舍利弗白佛言。世尊。彼射虚空欲报其怨审然不虚。云何舍利弗。于空射空箭着空耶。对曰不着</p>
<p>
	　　佛言。云何于空报怨。舍利弗言。虚空无相不见有报无报。佛言。如是如是。如汝所言虚空无报。佛告舍利弗。无碍泥洹亦复如是。在有为相随有为识。在无为相随无为识。不在此相不在彼相。亦非有识亦非无识。是谓无碍泥洹非有识非无识也。时有五百比丘。闻此虚空无尽之法。即从座起收摄衣钵涉道而去。何以故。斯等比丘。于空求空欲报空怨。计心染着谓空有空。正使将来恒沙诸佛立前说法。斯等比丘。于空染空终不解脱。尔时座上凡夫立信。学无学人未能尽苦至无为界。时舍利弗承佛威神。告四部众。云何诸贤。汝等审解此深法乎。对曰唯然。贤者舍利弗。永断尘劳所作已办。舍利弗言。云何尽尘劳耶。对曰。众智不杂。非造非不造故。故尽尘劳。舍利弗言。善哉善哉。族姓子。尘劳之畴是众生本。于众生中成无上道。于如来<a>福田</a>净一切智。舍利弗言。净亦无净。云何于福田净一切智。对曰。未得道果。于一切智未净其迹。又问。舍利弗。菩萨净一切智凡有几品。舍利弗言。菩萨净一切智。不为世法所拘。又问。云何不为世法所拘。舍利弗言。诸法无著不怀倒见。又问。菩萨璎珞云何成就。答曰。不失佛道至竟成就。不失菩萨璎珞。是谓族姓子斯由本行不失善愿。又问。云何舍利弗。菩萨摩诃萨云何凭善知识。成就菩萨众行璎珞。答曰。于一切众生不惜身命。是谓菩萨摩诃萨善知识。又问。用何等智成就众行璎珞。答曰。不断佛种更不造新。又问。云何于诸如来。承事供养庄严佛土。答曰。不以劫数为期。是谓庄严佛土。又问。云何于如来所。贤圣默然不起众想。答曰。宁失身命不缺于戒。又问。云何分别八百根门。答曰。持心连续不失守意出入息念。又问。云何具足六坚之法。答曰。不实之身不实之命。易实身命。又问。云何具足无尽藏。答曰。已得菩萨无碍璎珞。便能具足七财无尽。又问。云何于世少欲知足。答曰。于诸众智不相违背。是谓少欲。又问。云何游心闲居不染三有。答曰。不愿求于三界。又问。云何用智觉三世患。答曰。尽苦元本不生尘劳。又问。云何于三痛法无有想念。答曰。不见苦乐无苦无乐。又问。云何菩萨受无所受。答曰。分别五阴色痛想行识。又问。云何菩萨深入法本。答曰。舍外六入内不造六尘。又问。云何以度度也。答曰。分别诸道不染道果。云何菩萨舍悭惠施不起想着。答曰。于一切众生心无三碍。又问。云何菩萨守戒不缺。答曰。从初发意乃至成佛。不舍道心柔顺法忍。又问。云何修忍不起恚怒。答曰。伏心摄意计空无形。又问。云何菩萨用心精进不起懈怠。答曰。分别思惟如救火然。又问。云何菩萨禅意不亏。游至十方心意不错。答曰。意等无二不失智慧。又问。云何慧眼普照无碍。答曰。一切诸法不见形相。又问。云何菩萨入慈等定。摄取众生不见有度。答曰。观了众生心意识本。云何菩萨愍念悲泣诸不度者。答曰。不起法想见有高下。又问。云何菩萨喜心不绝入无量定。答曰。行本自然不见生灭。又问。云何菩萨行三三昧至泥洹门。答曰。不舍如来八道径路</p>
<p>
	　　尔时舍利弗以无数方便。与诸会者。说微妙法无碍璎珞。时一千二百比丘。<a>信心</a>坚固立不退转。复有无数天人。皆发无上正真道意。时有菩萨名无顶相。即从座起。前白佛言。甚奇甚特。未曾所闻。如贤者舍利弗说智慧界。非有非无。不见爱憎喜怒诸法之相。如我观见十方世界诸佛世尊敷演道教。或说有教渐至无为。或说无教亦至无为。或说身苦令知厌患。或除识想知离本际。云何菩萨普入诸法。一一分别不起增减。今闻如来身相之法。有为自尔行不改易。无为无形不可测度。今欲闻如来璎珞之本。唯愿解说。有为色身有几璎珞而自严饰。无为色身有几璎珞而自严饰。有为无色身有几璎珞而自严饰。无为无色身有几璎珞而自严饰。尔时世尊告无顶相菩萨曰。善哉善哉。族姓子。乃能于如来前为师子吼。今当为汝一一分别。谛听谛听善思念之。菩萨摩诃萨从初发意乃至成佛。恒当具足捡身口意。庄严六度了色本无。不见色本。于色庄严六璎珞法。逮得如来深藏璎珞。云何为六。于是善男子善女人。若眼见色。知彼起色。众生淫怒痴。应进便进。应退便退。眼非彼色色非即眼。念除彼色不起眼想。是谓一法清净璎珞。复次族姓子。色性自然识亦自然。彼色我识不兴尘劳。速解彼缚不染我有。是谓二法清净璎珞。复次族姓子。诸善根本。于色无形分别思惟。根本清净色亦清净。是谓三法清净璎珞。复次族姓子。着色染欲。非色有欲色性本无。况复淫欲。是谓四法清净璎珞。复次族姓子。计色有常非眼境界。意识分别便起犹豫。计常无常乃至无我。色性虚寂永无起灭。是谓五法清净璎珞。复次族姓子。色是外入。眼识往受。有色有为有色无为。有为色识便败道根。无为色识果报成就。思惟分别有无相者。是谓六法清净璎珞。复次族姓子。自摄色识复有六事云何为六。于是族姓子。识相无形流驰万端。前有外尘便生尘劳。善则善识恶则恶识。恶识无善善识无恶。菩萨摄意不起<a>善恶</a>识者。是谓一法清净璎珞。复次族姓子。眼识观空悉无所有。便生空想无善恶报。不见今生后复受报。于中摄意不起颠倒想者。是谓二法清净璎珞。复次族姓子。识别无我。或时有见根门不净而计有净。或复有念根门有净而计不净。于中摄意不起二想者。是谓三法清净璎珞。复次族姓子。识见彼恚有善不善。善谓常善。不善亦尔。于中摄意具足忍辱者。是谓四法清净璎珞。复次族姓子。识知众生有趣善者不趣善者。有坚住行地不坚住行地。于中摄意心不退转者。是谓五法清净璎珞。复次族姓子。识观前色有道有俗。见道不知是道。见俗不知是俗。于中摄意善分别道俗者。是谓六法清净璎珞。耳识趣想。复有六事。云何为六。于是族姓子。若耳闻声十八变动。或闻风声树木山崩。或时鸟兽音乐之声。声有善恶可记不可记。于中摄意耳识不错者。是谓一法清净璎珞。复次族姓子。有时众生。便得世俗通彻之听。或百踰旬二百踰旬。复至无数诸佛国土。犹如猛雄世尊进趣道场欲成等正觉。尔时天地六返震动。分别音响悉归虚空。于中摄意不起想著者。是谓二法清净璎珞。复次族姓子。耳识闻声本无所有。便生众想起若干念。于中摄意无邪念者。是谓三法清净璎珞。复次族姓子。耳通清净。知彼受形有清有浊。见浊不起尘劳。见清不生道心。于中摄意不起彼我者。是谓四法清净璎珞。复次族姓子。或时耳识闻他方异刹演说。五分法身现处母胎。不染尘欲。复现出家心不改变。在树王下成等正觉。于中摄意分别道俗者。是谓五法清净璎珞。复次族姓子。耳识听察十方国土诸佛世尊转虚空法轮。弹指之顷。拔济无量众生之类。不自称说吾有所度。于中摄意不计化众生者。是谓六法清净璎珞。佛复告无顶相菩萨曰。依彼耳识。当修行六法。云何为六。于是族姓子。行权方便记本所造。修习璎珞不越次叙。是谓一法清净璎珞。复次族姓子。猗行无我不计身本。是谓二法清净璎珞。复次族姓子。具足六法不毁戒性。是谓三法清净璎珞。复次族姓子。耳识玄鉴通达无碍。不舍弘誓大慈之心。是谓四法清净璎珞。复次族姓子。耳识了知进趣行步。斯法善道斯法恶道。斯法有为斯法无为。于中分别耳识不错者。是谓五法清净璎珞。复次族姓子。耳识分别诸佛世界。听闻殊特深妙之法。一一承事诸佛世尊。是谓六法清净璎珞。复有六法当念修行。云何为六。如来世尊。色身清净非爱欲身。身放众香。普遍十方无量世界。一一香气。皆演无量璎珞法门。不猗众生有众生想。于中成就具足鼻识。是谓一法清净璎珞。复次族姓子。如来世尊无量香界。以戒德香。普周十方恒沙刹土。于中摄取无量众生。是谓二法清净璎珞。复次族姓子。复以鼻识察彼香界。应从三道断诸缚着。不失鼻识应行之本。是谓三法清净璎珞。复次族姓子。因彼鼻通演出无量审谛之教。鼻识清净众行具足。是谓四法清净璎珞。复次族姓子。鼻识有三。界外入内识。嗅善恶香。分别八道十六圣迹。是谓五法清净璎珞。复次族姓子。鼻识嗅香一念一意。知彼众生心。所念法。一一演畅无量法门。是谓六法清净璎珞。佛复告无顶相菩萨曰。复当具足六法。佛相无相不可护持。庄严成道以自庄饰。云何为六。于是族姓子。坐佛树下修习一相。观见众生所行不在。从兜术天降神母胎。虽现俗变不失贤圣。如来禁戒德香普遍无量世界。是谓一法清净璎珞。复次族姓子修鼻识相。普知十方诸佛世界。知所趣生受形不同。复以神足而教化之。是谓二法清净璎珞。复次族姓子。鼻识分别相相无厌。复观十方无量世界。悉见一生补处菩萨。香气遍满十方世界。于中摄意而不分散。是谓三法清净璎珞。复次族姓子。初坐佛树内自思惟。今吾成佛必然不疑。以何证验。令天龙鬼神乃至十方诸佛世尊知我今坐佛树下。即放诸毛孔一一众香。令十方界悉来宿卫拥护菩萨。至成作佛。是谓四法清净璎珞。复次族姓子。于树王下已成等觉。众相具足。一夜之中成三明慧。初夜自念过去恒沙诸佛世尊在此成道。先布何法云何教化。如是思惟。复至中夜。古昔诸佛在此成道。皆说无量诸度无极。我今亦应如诸佛法。便入众香无形定意。复从定起。复更思惟。古昔诸佛虽于此处成佛。先度何人云何说法。尔时便闻十方世界一切众香。各有斯音度应度者。复于彼处一一思惟。乃至后夜。如是不退不阙香界。是谓五法清净璎珞。复次族姓子。已获鼻相内自思惟。世香无常种生死法。以何方便求<a>道德</a>之香。便自入定。分别慧定五分法身。以识往别。戒香摄身。定香摄意。慧香摄乱。解慧摄倒见。度知摄无明是谓如来五分法香璎珞其身。是谓六法清净璎珞</p>
<p>
	　　佛复告无顶相菩萨曰。如来舌相众相中妙。演布言教不漏四过。本所造愿说法教化。口教清净不失舌识。是谓一法清净璎珞。复次族姓子。本修清净守护三行。知彼众生神识所趣。辄便说法不失次绪。舌识清净。是谓二法清净璎珞。复次族姓子。虽口说法有教有响。言从识发外辄受化。复采彼语而为说法。于中自摄舌识清净。是谓三法清净璎珞。复次族姓子。舌有众相相相不同。一一化识说法无穷。不失四辩舌识清净。乃至无量恒沙刹土。言从语用无不受信。是谓四法清净璎珞。复次族姓子。或时有人闻彼说法。或善或不善。或说邪见。或说正见。复能反诘寻究义趣。于中具足不失舌识。是谓五法清净璎珞。复次族姓子。过去诸佛所说言教。有行有智有趣。当来诸佛。有行有智有趣。现在诸佛。有行有智有趣。云何过去诸佛。有行有智有趣。于是族姓子。过去如来无所著等正觉。身灭相灭色灭。云何身灭。过去如来身不<a>常住</a>。色身变易非一非二。生生自灭。虽复久久灭尽。犹有身名不灭。此有为身不入无为境。如来身者。五分法性。常定不变有佛无佛。是谓身灭非五分身灭。所谓相灭者。有相有色有相无色。云何有相有色有相无色。眼识境界外六入本。是谓有相有色也。有相无色者。诸有为法无为法。定法无定法。非眼识境界也。是谓有相无色也。所谓色灭者。色有三品。有形色无形色增大色。云何有形色。口所吐教。心识造行随前染着。是谓有形色也。云何无形色。如今说言。有善有恶知后有报。必然不疑。今处现在。造过去未来行。非今眼识所见。是谓无形色。云何增大色。色有不尽非色有尽。有色亦尽无色亦尽。是谓增大色。如是族姓子。便具六法清净璎珞。尔时无顶相菩萨。前白佛言。云何舌识言教。演出无量本慧定意。舌识非识亦非平等。一切音响耳识境界。外诸色像眼识境界。众香好丑鼻识境界。口所说言有声而无形。主知外法而不自知。云何舌识受耳识相。佛告无顶相菩萨曰。云何族姓子。声从耳出。为从外来。答曰外识不从内识。又问。口出言教或大或小。由口耳识闻。不由口耳识闻。答曰。或由口闻或不由口闻。又问。云何由口闻。不由口闻。答曰。口出音响。此则由口闻。地水火风山河石壁。此不由口闻。又问。口出音响得称为识。地水火风可无识乎。答曰。地水火风非口识也。又问。云何成就口识。答曰。四大也。又问。口非四大今言四大耶。答曰。有识四大不言无识四大。又问。云何言有识四大。不言无识四大。答曰。有识四大。口识是也。无识四大。地水火风也。又问。有识四大。岂非地水火风乎。对曰然。又问无识四大何者是耶。答曰。地离水则无识。水离火则无识。火离风则无识。风离空则无识。空离识则无识。是谓四大无识。又问。有识四大所出音响。地耶水耶火耶风耶空耶识耶。答曰普聚。又问。除四大识为所在。答曰。识无所猗。又问。地水火风同声同响。不说识乎。答曰。识独无侣故无识也。又问。识独得称识耶。答曰。识独非识。又问。识独非识。云何依地水火风耶。有为耶无为耶。答曰如是。又问。识离死胎复有处耶。答曰有。又问。何者尽苦本。答曰。无尽识是也。时无顶相菩萨。复问。大成就识。识成就大。答曰。大成就识。又问。识所猗耶。答曰诸大。又问。地水火风空。离地水火风空。识为所在。答曰。识无所在。又问灭尽耶。答曰非也。又问非灭耶。答曰非也。又问。识非趣非不趣。此法非泥洹乎。答曰非也。又问。识泥洹有异乎。答曰不异。又问。有泥洹四大。答曰。无泥洹四大也。又问。有泥洹识耶。答曰。有泥洹识。又问。地水火风识。及泥洹识。有何差别。答曰。地水火风识转。泥洹识不转。是谓差别。又问。地水火风离识。泥洹离识。有何差别。答曰。四大离识。不离过去当来现在。泥洹离识。永离过去当来现在。又问。离四大识离泥洹识。此识未在四大。未在泥洹。复有异乎。答曰非也。又问。四大离识。泥洹离识。不异乎。答曰不异。又问识处泥洹成无为法。识处四大成有为法。不别耶。答曰不别。又问。若使不别。云何此有为识此无为识。有何异。答曰。有为识成就四大。无为识不成就四大。是故有异。尔时无顶相菩萨。前白佛言。世尊。离四大识离泥洹识。亦不一亦不二。何以故。识在四大。便有过去当来现在。识在泥洹。便无过去当来现在也。此识彼识复有异耶。答曰不异。又问。何以故。说此四大识此泥洹识。答曰。假号。非诚谛教。时无顶相菩萨。内自思惟。我今所问四大离识。有果报行。今以无果报行报我。将无我问非耶。报我非乎。尔时世尊知彼无顶相菩萨心中所念。便告无顶相菩萨曰。有为四大识。非无为四大识。无为四大识。非有为四大识。云何四大识非此非彼乎。答曰非也。又问。非四大识非泥洹识非无识耶。答曰。识灭识不灭。云何识灭。答曰非现在。云何识不灭。答曰现在。又问。识有灭耶。答曰现在。又问。无为法复现在耶。答曰不也。又问。有为法复现在耶。答曰不也。又问。有为无为相非现非无现。为何所依。答曰。依无所依。又问。善哉识有依耶。答曰识无依。又问。云何识无有依有界耶。答曰。有三界。身界法界空界。是谓三界。时无顶相菩萨前白佛言。有染污识无染污识。云何无染污识。而成染污识。佛告无顶相菩萨曰。染污识动为无染污识。无染污识不为染污识。何以故。识性常住亦不变易。无生灭着断。以是故。动识为住识。住识不为动识</p>
<p>
	　　尔时世尊复告无顶相菩萨。吾今成佛三界特尊。众相具足。四无所畏十八不共法。众德普备。今得住识未得动识。时无顶相菩萨前白佛言。世尊。云何住识不得动识。佛言。所谓动识有为法界。所谓住识无为法界。非无为识成有为识。以是故。动识成住识。非住识成动识。是时世尊说此语时。无顶相菩萨及百千天人。皆发无上立住识行。无数众生皆发无上正真道意。时无顶相菩萨即于佛前。而作颂曰</p>
<p>
	　　众相具足成如来身不着三界</p>
<p>
	　　如空无我已除心垢神通<a>自在</a></p>
<p>
	　　由逮动识不逮住识法界虚空</p>
<p>
	　　亦不变易如来久如当逮住识</p>
<p>
	　　过去如来数如恒沙为得住识</p>
<p>
	　　悉动识乎我今有疑不达法界</p>
<p>
	　　唯愿垂愍令无妄想众生志趣</p>
<p>
	　　性行不同闻说妙空不究根原</p>
<p>
	　　虚空无相行一平等云何住识</p>
<p>
	　　乃谓清净如今时至宜为演畅</p>
<p>
	　　本际通慧甚奇难有四辈无畏</p>
<p>
	　　咸欲闻知住识动识分别其性</p>
<p>
	　　过佛常尔法界平等当来诸圣</p>
<p>
	　　法性亦然如今众生入寂不乱</p>
<p>
	　　复从何识而获定意今此定意</p>
<p>
	　　永寂无响为是住识为是动识</p>
<p>
	　　愿一一说法界根本永除疑结</p>
<p>
	　　不怀犹豫</p>
<p>
	　　尔时世尊。复以此偈。报无顶相菩萨曰</p>
<p>
	　　过去诸如来神智无有穷</p>
<p>
	　　虽身取灭度住识不变易</p>
<p>
	　　动识有二品有住不住识</p>
<p>
	　　设入无为境不见二名号</p>
<p>
	　　如来无所著安明山不动</p>
<p>
	　　行过无与等愍度下劣者</p>
<p>
	　　国界诸村落众祐所经过</p>
<p>
	　　非识不由此为疑动住识</p>
<p>
	　　设从无数劫难计诸如来</p>
<p>
	　　欲算如来识动住不动住</p>
<p>
	　　佛慧无边崖识周无量法</p>
<p>
	　　身相弘誓备无相不可见</p>
<p>
	　　当我初生时天地豁然明</p>
<p>
	　　执心弘誓牢无形无为识</p>
<p>
	　　二足人中尊如象离钩锁</p>
<p>
	　　自然音乐伎充满虚空中</p>
<p>
	　　无数诸天人各自修礼敬</p>
<p>
	　　各以若干颂歌叹如来德</p>
<p>
	　　以逮等正觉目视无厌足</p>
<p>
	　　转无上法轮演说无比法</p>
<p>
	　　一切众生类宗奉尊圣教</p>
<p>
	　　不计去来今世雄如师子</p>
<p>
	　　积功无数劫不失总持行</p>
<p>
	　　四等无所畏润益一切人</p>
<p>
	　　道果自庄严不计寿吾我</p>
<p>
	　　无相应正觉如空覆无碍</p>
<p>
	　　今日得五眼未住不处住</p>
<p>
	　　怀来无颠倒无住不见识</p>
<p>
	　　如来奇特慧印以无相法</p>
<p>
	　　行尽无所缺无财非世荣</p>
<p>
	　　一行意一念菩萨观无乱</p>
<p>
	　　动识众识妙住识非第一</p>
<p>
	　　思惟过去佛及以方当来</p>
<p>
	　　如我今现在不由住证成</p>
<p>
	　　如来三达智无偶亦无伴</p>
<p>
	　　行过不可灭不见识所在</p>
<p>
	　　尔时世尊。复重告菩萨曰。无身身识。身无身识。此法有六。云何为六。若有善男子善女人。身入十六受外尘垢。身识一一分别。乃至净地。是谓一法清净璎珞。以无身之识。以起身识。于中分别悉由更乐。是谓二法清净璎珞。吾昔有愿。修其身相有行百五。乃谓身相复有百五乃成身相。是谓三法清净璎珞。过去久远。众生已灭。于彼受身。有为无为。有行无行。若好若丑。有苦有乐。一一识别法界非法界。此法界身识。此非法界身识。是谓四法清净璎珞。身识造色。复有十事。真身化体亦无端绪。知彼身识趣无所趣。是谓五法清净璎珞。了身识本岁日不同。本身今身变易不住知本受形今亦变易。便能于中不失身识。是谓六法清净璎珞。复次族姓子。复有六事。云何为六。身行清净不为众恶。口亦清净不说邪业。意修清净不造众尘。是谓一法清净璎珞。过身已灭有善有罪。善身善福分别善识。恶身恶业分别恶识。一一思惟善恶身识。是谓二法清净璎珞。六身相法离善离恶。复能起念不舍身识。又时众生。计身清净有清净识。计身不清净有不清净识。于中分别净身识。不净身识。是谓三法清净璎珞。忆本所造有为身无为身。过去未来现在身。悉能分别不失身识。是谓四法清净璎珞。心所念法非一非二。强记不忘知识所起。是谓五法清净璎珞。无形识身。复有五事。云何为五。有染着身无染着身。有形身无形身。有识身无识身。有俗身有道身。有一身有非一身。于中悉皆分别。是谓六法清净璎珞。佛告无顶相菩萨。复有六事。云何为六。无尽法身有尽法身。分别有无法识清净。是谓一法清净璎珞。无为法性行无增减。知法有善知法无善。知有生法知有灭法。晓了法识不失法性。是谓二法清净璎珞(诸本小第三法)。有常住身无常住身。法不常住知不常住。诸法常住亦知常住。思惟诸法住识无住识。是谓四法清净璎珞。诸法寂然诸法色亦复寂然。有为非识知有为识。无为非识知无为识。思惟不失法界。是谓五法清净璎珞。法身无数无形不可见。非眼界所摄。从初发意不起二想。分别诸法不失法身。是谓六法清净璎珞</p>
		

	
	

		</div></div><hr><script charset='utf-8' src='../../js/footer.js'></script></body></html>