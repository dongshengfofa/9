<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 佛说海龙王经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 佛说海龙王经</center></div><div class='fo'><center>经文出处:来自无量光明网</center><br/><br>
			<p>
	　　<strong>第四卷 佛说海龙王经</strong></p>
<p>
	　　西晋月氏国<a>三藏</a>竺法护译</p>
<p>
	　　金翅鸟品第十六</p>
<p>
	　　尔时有龙王。一名噏气。二名大噏气。三名熊罴。四名无量色。而白<a>世尊</a>曰。于此海中无数种龙。若干种行因缘之报来生于是。或有大种或有小种。或有羸劣独见轻侮。有四种金翅鸟。常食斯龙及龙妻子。恐怖海中诸龙种类。愿佛拥护。令海诸龙常得安隐不怀恐怖。于是世尊脱身皂衣。告海龙王。汝当取是如来皂衣分与诸龙王皆令周遍。所以者何。其在大海中有值一缕者。金翅鸟王不能犯触。所以者何。持禁戒者所愿必得。尔时诸大龙王皆怀惊懅。各心念言。是佛皂衣甚为少小。安得周遍大海诸龙。时佛即知诸龙王心所怀疑恐。告海龙王。假使三千<a>大千世界</a>所有人民。各各共分如来皂衣。终不减尽。其欲取衣。譬如<a>虚空</a>随其所欲则自然生。佛所建立不可思议巍巍之德其如斯矣。时海龙王即取佛衣。而自分作无央数百千叚。各各部分分与龙王。龙王之宫随其所之广狭大小自然给与。其衣如故终不知尽。于时海龙王告诸龙王。当敬此衣如敬世尊如敬塔寺。所以者何。今此衣者如来所服。以是之故如敬塔寺也。假使一切供养如来。有奉此衣等无差特。于是世尊告海龙王。如是如是。如仁所言。其奉此衣则供养如来。且观诸龙及龙妻息各各所分如来衣不。对曰。唯然已见。佛言。我皆授决即脱龙身。于是贤劫除志大乘。其余诸龙皆得无著当般泥洹。如是龙王。如来在世一切众祐发一善心。缘当致佛未曾有失。尔时海中诸龙及龙妻息欣然大悦。自投佛前同音说言。如来所语终无有二至诚不虚。授我等决至无为度。吾等今日住于大海。归命<a>佛法</a>及诸圣众。奉受禁戒恭顺如来反复之义。如来现在数数往造。见佛稽首听采法义。般泥洹后供养<a>舍利</a>。一切众具而以奉事世尊舍利。于是四金翅鸟王闻佛所建立惶懅。速疾往诣佛所前稽首足。何故世尊。夺吾等食。佛言。都有四食坐趣三处。何等四。一曰网猎禽兽残害群畜。<a>杀生</a>抂命以为饮食是趣恶处。二曰执带兵杖刀矛斫刺逼迫格射。劫夺他财以用饮食是趣恶处。三曰悭贪谀谄愦乱犯禁。邪见巧欺而以得食是趣恶处。四曰非师称师非世尊称世尊。堕邪称正。非寂志称寂志。非清净称清净。非梵行自称梵行。自称诈求而以得食。是为四食。坐趣<a>地狱</a>饿鬼畜生三恶之处。吾所<a>说法</a>除此四食。不当以此养身害众生命。所以者何。一切众生各自爱命无自憎者。以是之故。欲自护身当护他人安隐众生。明者如是不以危逼人。所不当作慎勿为也。尔时四金翅鸟王。各与千眷属俱而白佛言。今日吾等自归命佛及法众僧。自首悔过前所犯殃奉持禁戒。从今日始常以<a>无畏</a>施一切龙。拥护<a>正法</a>至佛法住。将顺道法到于灭尽不违<a>佛教</a>。佛告四金翅鸟王。汝等之身。金仁佛时为四<a>比丘</a>。名曰欣乐大欣乐上胜上友。是四比丘。违犯戒法贪于供养。志迷醉惑随亲友种逐于豪贵。意乱吾我堕于邪见。轻诸比丘逼迫恼之。不护身口意作恶众多。供养金仁佛亦不可计。以是之故不堕地狱。堕此禽兽。前后杀生不可称计。多所恐怖用不自护。世尊应时即如其像现其神足。令四金翅鸟识念<a>宿命</a>。所可供养金仁佛及诸<a>弟子</a>。彼时所作罪福普悉念之。目睹悉见前世所作。白世尊曰。其心刚[革*卯]难可调伏。坐心贪嫉多所危害。违金仁尊教。我等今始宁没身命不敢犯恶。佛为说经授其决言。<a>弥勒</a>佛时在第一会皆当得度</p>
<p>
	　　舍利品第十七</p>
<p>
	　　尔时海龙王子及一切龙白佛言。未曾有世尊。如来所说普安一切。授诸龙决开化眷属皆发道意。又以加恩乞施皂衣。使诸龙分各以供养稽首奉事。缘是得护因发道意。慈愍众生遵四等心慈悲喜护。兴隆四恩惠施仁爱。利人等利一切救济合聚。由此行德沙不雨身离于众患。又寂意时不失天身。变为蛇蚖临食意后不遭虾蟆。金翅鸟王不取食之。佛化四鸟皆识宿命。金仁佛时为四比丘。坐行凶暴不顺正法逼迫同学故。堕金翅鸟自首悔过。改心易行发大道意。行四等心不害群黎。以得善护吾等永安不复见食。志不怀惧长夜无难。皆蒙佛恩。今如来受龙王请所演广覆。譬如虚空无所不盖。于今世尊还阎浮利。海中诸龙无所依仰。唯加大哀。佛灭度时在此大海留全舍利。一切众类皆得供养华香伎乐被服幢幡。转加功德速脱龙身。疾得无上正真之道。续见救济惟佛垂恩。威德兼加所愿得果。佛言。善哉。从尔所志。时<a>须菩提</a>谓诸龙子。诸仁者等勿建此心。则为妨废一切之德。所以者何。佛泥洹后舍利分布八方。上下天龙鬼神一切人民蚑行喘息人物之类。皆当供养华香伎乐稽首自归。变化现光见者<a>欢喜</a>。知佛威神巍巍无极。缘是信之。皆发无上正真道意。或成缘觉。或得声闻。或生天上。还得人身。与<a>法相</a>值世世得度。如是之计普蒙获济。今者卿等各自求愿。使佛世尊在于大海而取灭度。供全舍利独欲奉侍。一切众生何缘得度。永为穷厄无一救护。以故吾言勿发此心。令佛世尊海中灭度。独奉全舍利而供养乎。诸龙答曰。唯须菩提。勿宣斯言。无以己身限碍之智以限如来无极之慧。如来功德圣道<a>自在</a>。无不变现。无远无近无彼无此。普游十方其若虚空。发意之顷。能令海中诸龙神宫。三千大千世界州城郡国县邑丘聚。人中旷野天上<a>世间</a>。各各化现佛全舍利一切供养。于佛身体不增不减。分身十方无数佛土。亦无所分。普现一切不去不来。譬如日影现于水中。佛亦不生亦不灭度。云何欲限如来慧乎。欲限如来为限虚空。时须菩提。闻诸龙子叹如来德无穷无极不可譬喻。默而无言。海中诸龙虚空诸天及诸鬼神踊跃欢喜。皆发无上正真道意。时佛叹嗟诸龙子曰。善哉善哉。仁等鉴明。诚如所云无有异也。佛道高妙无边无际无方无圆。无广无狭无远无近。譬如虚空不可为喻</p>
<p>
	　　法供养品第十八</p>
<p>
	　　于是世尊告海龙王。吾于大海所当<a>教化</a>皆以周毕欲还精舍。即从坐起与大众俱。寻从宝阶出于大海。以无极庄严广普威神住于海边。尔时大海神。名曰光耀。则以此偈。而赞叹曰</p>
<p>
	　　身相三十二<a>天人</a>所恭敬</p>
<p>
	　　无善神奉宗稽首人中上</p>
<p>
	　　光如百叶华犹若月盛明</p>
<p>
	　　清净德超异稽首施安隐</p>
<p>
	　　颜容殊妙好百福功德相</p>
<p>
	　　德慧度无极稽首于导师</p>
<p>
	　　施与调顺上积于清净戒</p>
<p>
	　　忍辱力最胜稽首世之上</p>
<p>
	　　过于精进力<a>禅定</a>思清净</p>
<p>
	　　智慧如虚空稽首以自归</p>
<p>
	　　行慈以等心修哀摄众生</p>
<p>
	　　喜心导御众常护度<a>彼岸</a></p>
<p>
	　　妙音如哀鸾所说喻梵声</p>
<p>
	　　其响甚柔软愿以稽首礼</p>
<p>
	　　降伏于魔怨其力无等伦</p>
<p>
	　　遵修愿道法三处所奉持</p>
<p>
	　　净除于三垢讲说三脱门</p>
<p>
	　　其名闻三千是故稽首礼</p>
<p>
	　　善愿常至诚<a>超度</a>诸法上</p>
<p>
	　　尊胜诸国王常施惠大财</p>
<p>
	　　以离谀谄尘威神甚巍巍</p>
<p>
	　　光颜大殊妙是以稽首礼</p>
<p>
	　　心坚如金刚譬如须弥山</p>
<p>
	　　意至犹若地故稽首德海</p>
<p>
	　　为人说空义常寂度无极</p>
<p>
	　　湛然心平等愿以自归命</p>
<p>
	　　开演如<a>甘露</a>无趣断所趣</p>
<p>
	　　天人人所敬愿稽首最胜</p>
<p>
	　　闻天上人间名称无有比</p>
<p>
	　　德普不可量稽首于德海</p>
<p>
	　　所作如所言为人说本行</p>
<p>
	　　所兴为人讲稽首善调御</p>
<p>
	　　度于老病死为贤众所奉</p>
<p>
	　　演说<a>解脱</a>句稽首归命佛</p>
<p>
	　　分别罪福应净除邪见冥</p>
<p>
	　　为现正道行归命于最胜</p>
<p>
	　　以经宝布施究畅于法乐</p>
<p>
	　　等心于怨友以归命世尊</p>
<p>
	　　我嗟叹导师于德度无极</p>
<p>
	　　所以咨嗟福愿后如世尊</p>
<p>
	　　于是海神光耀。说是偈赞佛已。显扬大海。如来出海。海无威神。愿佛垂恩遗以法教。使此海中蒙其庄挍而获度脱。佛告海神。有十法行得至庄挍。何等为十。护于诸根十善清净。志于慈心不害众生。意立大哀发无上正真道。一切布施以若干行庄严其愿。以大精进具足善法心常寂然。不违本德好乐经法。智慧清净以愍哀行。开化众生立于正德。入乎殊异以致欣悦。逮得佛意导以佛教。是为十法致乎庄严。时大海神光耀与二万天神。发无上正真道意。俱共叹曰。今以庄严于是大海。所以者何。若发道意则为庄严三千世界。何况海乎。我等以发诸通慧心一切庄严之功德也。我在于海如来现在若灭度后。拥护佛法令其宣布。如来入城现众庄严。蒙以法恩化作讲堂。佛告光耀海神。汝前后供养万佛普立大殿。又护正法。次当供养贤劫兴佛将导正法。竟贤劫已。当生无怒佛国妙乐世界。转女人身得为男子。无怒如来当授汝决为无上正真道。时大海神光耀。闻佛授决欢喜踊跃。则取珠璎价踰海宝。用散佛上。即而颂曰</p>
<p>
	　　佛以圣谛音能仁授吾决</p>
<p>
	　　我不怀犹豫后当成佛不</p>
<p>
	　　可令三千界他所有劈裂</p>
<p>
	　　亦令月堕地佛所说不妄</p>
<p>
	　　观慈志境界心净修精进</p>
<p>
	　　今察我庄严恭敬慧法义</p>
<p>
	　　睹安住所行以慧决狐疑</p>
<p>
	　　了心如野马所说审至诚</p>
<p>
	　　施安除众苦殁命救恐畏</p>
<p>
	　　所疗益无难稽首最正觉</p>
<p>
	　　度脱诸恶趣归命光照世</p>
<p>
	　　导师明无上稽首佛说道</p>
<p>
	　　其有闻佛声诸天人快利</p>
<p>
	　　佛法清净行志在于佛道</p>
<p>
	　　不得归恶趣便弃于八难</p>
<p>
	　　生天在人间后得寂然迹</p>
<p>
	　　于是海龙王子。名曰受现。白佛言。无央数天龙神香音神无善神凤凰神山神恬柔神供养佛。我身亦当少少供养如来正觉。假使世尊愍伤听者。化作大殿。譬如忉利最上选宫。佛及弟子悉处其上。送至灵鹫山。世尊曰。如仁者愿宜知是时。受现龙子自以神力承佛圣旨。化大严殿如忉利宫。佛及众会皆处其上。在虚空中与八万四千龙王诸后。鼓诸琴瑟而雨众华及一切香。送佛世尊诣灵鹫山。海龙王子与中宫俱。在世尊前自投归命愿周不及。所以者何。所兴供养当如其宝。佛为一切无上<a>福田</a>。世尊大宝正使三千大千世界满中<a>罗汉</a>。皆共供养于百千劫。不如奉侍如来世尊。如是乃应供养。又世尊。何谓<a>菩萨</a>供养如来。佛言且听。菩萨所行供养如来。其心清净除于瑕秽而无谀谄。本性自然不着一切诸善之本。无加害心等光众生除妖邪心。所行鲜洁言行相应不侵欺世。贤圣智足威仪至德。一切平平而不违舍。贤圣大愿乐于空闲。舍众愦闹自调其心。闻法静思解知本谛。<a>无我</a>无人无寿无命。入于空无入普达寂。观空无想无愿。至三脱法。如是像法调诸邪见。弃有常无常不起不灭。逮得法忍本净无人。无身口心志行因缘。是则应法供养如来。身口心行则不供养。无所造行不进不退。净三道场等于三世。除去三垢不着<a>三界</a>。入三脱门得三达智。是则名曰供养如来。时海龙王问世尊曰。其有人以华香杂香捣香缯盖幢幡伎乐衣被饮食床卧病瘦医药供养如来。宁应供养不。佛言。龙王。随其所种各得其类。此之供养不为究竟。离于垢尘殖于德本。逮至贤圣心之解脱。不为无德不至无上。菩萨有四事。应供养如来。何等四。不舍道心殖诸德本。心立大哀合集慧品。建大精进严净佛土。入深妙法心得法忍。是为四。尊敬如来为供养也</p>
<p>
	　　尔时王舍城中。梵志长者及无央数人民尊者大臣。上至摩竭国王阿阇世。闻佛在大海龙王宫。就请来还灵鹫山。时七万二千人皆诣佛所。王阿阇世与官属三万二千。出王舍城诣灵鹫山。稽首佛足绕佛三匝。却住一面。前白佛言。佛入大海水何所至。佛言。大王。其有比丘威光定意心正受者。普见满火。其水安在。王对曰。三昧自在之所致也。天中天。志心所为也。佛言。王宁得声闻所兴三昧自在已耶。心之所为乎。如来常定等一切法。晓了坐起而得自在。于法为尊心无所碍。佛入大海其处水类续见如故。其陆地人睹乎大海。其水枯涸但见众宝而庄严之。譬如第六他化自在诸天宫殿所庄严也。<a>佛光</a>普照诸龙宫殿香音神宫无善神宫。其大海中含血之类。皆行慈心仁意相向无怀害者。阿阇世王白佛。其海龙王久如发无上正真道意。奉事几佛何时当逮最正觉。所号为何。佛告王曰。乃往久远无央数劫不可思议。彼时有佛。号光净照耀如来至真等正觉明行成为善逝世间解无上士道法御天人师号佛世尊。乃在东方。世界曰善净现。劫名可意寂。其善净现世界平正而悉庄严。假使一切嗟叹其德不能究竟。时有转轮圣王。号曰护天。常供养光净照耀如来。四百二十万岁一切施安。竟此之数寐于梦中。自然瑞应闻此偈曰</p>
<p>
	　　王以供养大<a>圣人</a>甚多无量难思议</p>
<p>
	　　常兴慈哀于众生当发最上菩萨心</p>
<p>
	　　是供养尊妙第一此则奉敬诸如来</p>
<p>
	　　其有能发菩萨志则为度世威神德</p>
<p>
	　　佛告阿阇世王。其护天转轮圣王。梦闻此已。寤自惊怪。吾供养佛四百二十万岁。佛说经法章句各异。初未曾闻如此偈经。是佛说邪魔所云乎。即[跳-兆+(梳-木)]偈文而讽诵之。时光净照耀如来行游诸国。圣王即与八万四千王及八万四千后国中臣民。其诸往者各八万四千。俱往追佛欲决斯疑。即逮见佛稽首足下。敬问无量。即白佛言。吾供养佛四百二十万岁。佛说经法若干种义。我昨夜梦。梦中见佛说此二偈。寤甚惊怪。未从如来闻此偈教。不审佛所叹乎。魔所说耶。今故远来欲决此疑。唯愿世尊。分别说之。佛告护天。是吾所赞非魔之所云。王又白佛言。我奉事世尊若干亿岁。供养衣食无所乏少。为我说经章句各异。尔时何故不叹此义。佛即以偈答王曰</p>
<p>
	　　人心羸劣未有识初习福事未见深</p>
<p>
	　　不可为说微妙法心中惊疑或作却</p>
<p>
	　　以解罪福信佛法心坚意固不回动</p>
<p>
	　　乃可为说菩萨事尔乃解至无极慧</p>
<p>
	　　时王及群臣后民心中大悦。皆发无上正真道意。寻立不退转地。则以此偈。而赞世尊曰</p>
<p>
	　　不以贪诸色亦不猗音声</p>
<p>
	　　香薰众细滑不以此得佛</p>
<p>
	　　离<a>懈怠</a>怯弱避贪嫉犯法</p>
<p>
	　　除嗔恚愦乱乃得成正觉</p>
<p>
	　　舍身诸所安代众生受恼</p>
<p>
	　　精进常乐法如是乃得佛</p>
<p>
	　　我今志大道佛与天证我</p>
<p>
	　　唯导师造行令所言无异</p>
<p>
	　　梦中闻道心适闻志大乘</p>
<p>
	　　所作慧无疑得至佛法王</p>
<p>
	　　佛告阿阇世王。欲知尔时转轮圣王护天者不。今海龙王是。彼时初发无上正真道意。又王所问何时成佛。王具当听。过二百无央数劫当成为佛。号无垢净无量德超所有王如来至真等正觉。世界曰法音声。劫曰首华。其法音声世界众宝合成若干种色。地平如掌其地柔软如天綩綖。有万亿安明山广普难量。安隐丰熟五谷平贱天人充满。衣服饮食如第六天人所居。法音声世界诸树根叶茎节华实。皆以七宝。悉出无数若干百千道法音声。其界人民犹若诸天。所语变化柔软之声。皆承法音寂然澹泊。及佛法众智度无极四恩之教。善权方便灭定离欲。空无想不愿无为无数。以故其界名法音声。其有天人在彼土者。乐法欢喜皆当入大圣。分别诸慧审谛究竟。发无上正真道意。其佛欲说经时。身放大光普照佛界。其光明中则出亿佛说讲法声。时诸天人见光闻法欣然大悦。往诣如来自归供养。则无央数以神足力飞行虚空。化宝莲华而坐其上。如来应时亦在虚空坐师子座。为诸菩萨讲说经道。时诸十方无央数百千诸菩萨者。皆当来会听受经法。其国人民皆乐经法。亦无诸魔有所娆害。亦无众邪异道。亦无横死。其佛寿十二劫。诸菩萨行超过于空。其国如是庄严无量。说法无限菩萨无数</p>
<p>
	　　空净品第十九</p>
<p>
	　　王阿阇世前白佛言。唯然世尊。常于诸法有大愍哀。诸法诳诈因惑起想。随其所欲展转相惑。菩萨之行不可计量。彼为菩萨当<a>修道</a>行。至彼佛土具足严净。诸菩萨行皆当追学摄取佛土。如海龙王国土严净。佛言。如是如是。大王。一切诸法皆从念兴。随其所作各各悉成。诸法无住亦无有处。尔时阿阇世王谓海龙王。快哉龙王。为得善利。乃令如来授仁之决。当成佛时。国土清严不可思议。龙王答曰。法无有决。所以者何。诸法皆静因种阴入。假名曰人。其受决者无阴种入。以有名色假名为人。其受决者无名无色。因缘<a>报应</a>见思想念。假名曰人。其受决者无有报应无见无思无想无念。假使菩萨等行德本。彼之德本亦无决矣。诸法相空虚空无决。一切诸法无想无愿。无为无数。不授无想无愿无为无数之决也。龙王复谓王阿阇世。诸佛大哀不可思议。诸经无名无有思想而说名想。诸佛世尊。无名相识。而随习俗因而示现有授决也。彼亦无法受决。亦无内外当受决者。阿阇世又问龙王言。以得法忍逮平等行。菩萨如是乃得决乎。海龙王曰。其忍悉空想不可尽。究竟晓了至于本际。无尽之际。平等之际。无我之际。吾我之际。审谛之际。至于究竟无成就际。其际以空至于脱际。媱怒痴际有了是际。则无所猗无所猗者。设于音声无合会。无合会者不着无脱。无脱无行。行无所行亦无不行。亦无所忧。已无所忧。于斯菩萨则都一切诸所作行所见无见。假使无所见不作审谛。而已平等入已所住。已平等度。不残不礼不卒不暴。以等诸法然后得忍。彼所谓忍及所授决。若受决已及受决者。是一切法皆平等法乎。诸法界究竟无法界。无不以决了亦无所成。观此法已察其义理。诸法无能计者。譬如虚空不可计数以度诸数。诸法如是。海龙王说是语时。二万菩萨得不起法忍。百比丘漏尽意解</p>
<p>
	　　尔时王阿阇世白佛。至未曾有世尊。龙王之辩。佛言。未足为怪不以为难。新发意者闻是不恐不难不畏。是乃为难。所以者何。诸佛世尊本之道法。如是难及。少有信者。天上世间人不能受。不入不信而不喜乐。以故当知其有闻是深经法者。不以恐畏此乃为难。前世供养无央数佛安以为难。譬如有人虚空无形而现形像。是为难不。对曰。甚难天中天。佛言。其闻此经深奥之义。一切信乐皆知无我无人无寿无命。其有信者甫当信者。此等则是如来顺明平夷之类亲友善师也。则能堪任信除垢尘。为一切人讲说经法。能诣道场以慈降伏百千亿魔及余官属。为于诸法而得自在。其心清净诸通之慧近在目前。发意之顷成智慧明逮最正觉。劝[訧-尢+木]众生知一切心群萌诸根。而转无上大法轮也。疗一切病开化异道。破坏怨敌吹大法[彖/虫]。于是海龙王所愿皆获。不失本志闻所受决。欣然大悦善心生焉。踊在虚空以偈赞佛</p>
<p>
	　　如虚空本清净无色无受无数</p>
<p>
	　　安住说法如是若虚空普自然</p>
<p>
	　　名不有而不无造因缘及报应</p>
<p>
	　　安住讲调不诤无人命无寿识</p>
<p>
	　　一切法甚清净吾我清悉平等</p>
<p>
	　　吾我静法等静解是者则受决</p>
<p>
	　　察法界本清净人界静亦如是</p>
<p>
	　　如众生界静者佛法静亦复然</p>
<p>
	　　若佛法清净者诸佛土静亦等</p>
<p>
	　　设佛土清净者诸慧静无差特</p>
<p>
	　　诸法净因数号以计数不得名</p>
<p>
	　　由想数名本空其诸名数无碍</p>
<p>
	　　群萌类志所念无见无色无成</p>
<p>
	　　如无成心<a>意识</a>诸法尔空<a>无心</a></p>
<p>
	　　或有作则无作有缘罪无受者</p>
<p>
	　　终始瑕无<a>行者</a>名泥洹无寂然</p>
<p>
	　　入本际无碍原虚空本无我际</p>
<p>
	　　选诸际得等原知众生本审门</p>
<p>
	　　去来今现在际顺明智此诸际</p>
<p>
	　　于慧等无际门究法界佛种性</p>
<p>
	　　不起灭最胜幢空无想愿本静</p>
<p>
	　　无言声<a>真谛</a>法是诸圣寂寞地</p>
<p>
	　　若解诸法澹泊自然悦如捉空</p>
<p>
	　　彼无吾我身寂假如此乐圣法</p>
<p>
	　　十方佛所说法当来佛所宣扬</p>
<p>
	　　一切等未来声因音现入无声</p>
<p>
	　　声空自然如响诸法空犹虚念</p>
<p>
	　　无法非法教化诚本无可不得</p>
<p>
	　　一切法无主名若干想念非明</p>
<p>
	　　人名静不可得诸法本静如是</p>
<p>
	　　嘱累受持品第二十</p>
<p>
	　　于是世尊。告诸大士言。诸正士。汝等当持此如来说无上正真道。使得久存。谁能堪任受持诵说如是像比。即时二万菩萨万天子。起住佛前。同音白世尊曰。吾等当受如是像经。当令流布普周远近。佛又问言。汝等云何而将御法。持斯如来无上正真道乎。彼有菩萨名曰慧英幢。前白佛言。唯然世尊。隐省诸法都无所持。宁能仿佛持佛道乎。世尊答曰。族姓子。如斯则应持佛道。等见菩萨白佛言。揆察佛道等乎五逆。宁少仿佛持佛道乎。世尊曰。族姓子。是故仁者则应持如来佛大道也。无见菩萨曰。唯然世尊。我不见凡夫法。亦不见学。不<a>学法</a>。不见缘觉及菩萨法。亦不见佛法。我有持如来法乎。世尊曰。族姓子。以是寂故应持如来佛大道也。诸法无所愿菩萨曰。唯世尊。我永不知一切诸法当所持者。宁能为持如来法乎。世尊曰。族姓子。以是寂故应持如来佛大道也。不眴菩萨曰。唯世尊。我自不行。亦不遣心。亦不发意。我宁为持如来法乎。世尊曰。族姓子。以是寂故应持如来佛大道也。无得菩萨曰。唯世尊。其不说法及非法。不演法声除诸法想。如是行者为护一切法乎。答曰族姓子。是应寂然。无在菩萨曰。唯世尊。其不听受法应不应。为护正法乎。答曰族姓子。是应寂然。<a>虚空藏菩萨</a>曰。唯世尊。其观诸法等如虚空不见彼法。有所执持为护一切法乎。答曰族姓子。是应寂然。度金刚作菩萨曰。唯世尊。不坏法界。入于人界及以法界。为持正法乎。答曰族姓子。是应寂然。度不动迹菩萨曰。唯世尊。其于诸法无所动转。不猗法及非法。为持正法乎。答曰族姓子。是应寂然。嘲魔菩萨曰。唯世尊。其至魔界佛界。则于佛界及与魔界。悉以为入诸法境界。为护正法乎。答曰族姓子。是应寂然。无著菩萨曰。唯然世尊。其于诸法都无所得。一切毛孔皆出法声。为护正法乎。答曰族姓子。是应寂然。普寂菩萨曰。唯世尊。不护诸魔行菩萨道。为持正法乎。答曰族姓子。是应寂然。海意菩萨曰。唯世尊。其以海印等一切法。修一切解味而知自然。为<a>护法</a>乎。答曰族姓子。是应自然。须深天子曰。唯世尊。其有所生不起不生。诸阴种入无心意识。为护正法乎。答曰族姓子。是应寂然。无垢光天子曰。唯世尊。其见诸法无垢尘者。无众瑕秽解脱诸受。为护法乎。答曰族姓子。是应寂然。度人天子曰。唯世尊。其度众生不知萌类度无所度。既有所度现周旋还不住彼此。为受法乎。答曰族姓子。是应寂然。贤王天子曰。唯然世尊。其于众生而等一切。诸法已等。等诸国土。等诸佛道。为受正法乎。答曰族姓子。是应寂然。自在天子曰。唯世尊。其于诸法而得自在。普于诸法不起不灭。为受正法乎。答曰族姓子。是应寂然。善念天子曰。唯世尊。我不念法亦无所得。亦不有想。为受正法乎。答曰族姓子。是应寂然。莲华天女曰。唯世尊。知一切法皆为佛法。不成正觉无所不觉。为受正法乎。答曰族姓女。是应寂然。麻油上天女曰。唯世尊。我不得女亦不得男。如佛法想及界女法想。亦复同等。此诸法想则为非法。亦非无法。无二无一亦无所至。我为受法乎。答曰族姓女。是应寂然。宝女曰。唯世尊。我不见佛佛道睹菩萨行为被一切志德之铠。不察于本末。为受法乎。答曰族姓女。是应寂然。无垢光女曰。唯世尊。于一切法不起法想。于一切人不起人想。亦不想念人法佛法睹诸佛法入一切法。不见本末。我为受佛正法乎。答曰族姓女。是应寂然。建行如是为受佛法。于是天帝释白佛言。未曾有也。世尊。此女人等所说辩才不可思议。分别方便合若干音。文字之说讲于法界。不乱诸法诸法平等。如演说道等不差特。佛言如是。拘翼。是诸女等分别无量不可思议法。供养奉事不可计佛。以得法忍。又拘翼。是经卷者号不起忍持无所御。当为众会广说其义。如来灭度后受是法者护持法城。则为供养佛世尊已。天帝释白佛。我已奉受此经本已。佛所建立当令广普。当为将来诸大士故。分别说之。终不迷谬违佛之教。所以者何。如来护我授以法忍。佛当建立此之经典。令降众魔志行于斯。佛言拘翼。有神咒名曰遮诸妨碍。具听。今为汝说神咒要言。使一切魔及诸外径。令诸官属自然降伏。使如来法光明久立。尔时世尊说神咒曰</p>
<p>
	　　无畏离畏净诸恐惧施无畏度于灭度无所乱净所乱无所诤不斗讼无怀嗔无以殁净威神威神迹大威神寂灭趣慈心除于瑕示现谛无蹉踖其同义吉祥义甘露句见于要以导御无所怀行次第无所尽光无生清净生鲜洁光照句等顺于等心至无上佛所建立戒清净无所犯无所负制魔场降外径光耀法明摄以法施开法藏</p>
<p>
	　　今是神咒过去当来今现在佛所说。以拥护法而顺句义。以此章句总执降伏一切诸魔尘劳迹也。于是普首天。白佛言。我当受此经典之要。精进讽诵当令广普。所以者何。于如来法则有反复。长益法律布清白典。我修反覆拥护如来所赍法目。时有天子名曰德超。白佛言。若有受此如来之法。其福云何。于是世尊即说颂曰</p>
<p>
	　　今吾所见国佛眼睹十方</p>
<p>
	　　皆满中珍宝则以持布施</p>
<p>
	　　其人所获福计当过于彼</p>
<p>
	　　至心受世吼所说之经法</p>
<p>
	　　合集诸譬喻一切叹广说</p>
<p>
	　　终不能究竟总持正法德</p>
<p>
	　　佛说是经时。七十六那术人皆发无上正真道意。六万菩萨得不起法忍。三千大千世界六返震动。其大光明普照世间。而雨天华。百千伎乐不鼓自鸣。诸伎乐音出是辈声。如来之尊建立是经。降伏众魔化诸外径。如来以印印此经已顺而不荒。尔时海龙王雨大珠璎供养此经。周遍三千大千世界。佛告贤者阿难。以是经卷用为嘱累。受持讽诵普令流布为他人说。阿难对曰。唯然世尊。已受斯经。经名何等。云何奉持。佛言。是经名曰海龙王问龙总持品。又名集诸法宝净法门品。当善奉持</p>
<p>
	　　佛说。如是海龙王及龙王子。诸天人民十方诸来大会菩萨。诸大声闻释梵四天王。贤者阿难一切魔众诸天龙神香音神无善神凤凰神山神甜柔神及世间人。莫不欢喜作礼奉行</p>
		

	
	

		</div></div><hr><script charset='utf-8' src='../../js/footer.js'></script></body></html>