<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十一卷 金色童子因缘经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十一卷 金色童子因缘经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十一卷 金色童子因缘经</strong></p>
<p>
	　　西天译经<a>三藏</a>朝散大夫试鸿胪卿传梵大师赐紫<a>沙门</a>臣法护等奉诏译</p>
<p>
	　　尔时妙耳商主即作是念。我于此城昔时富盛而今贫困。以此少物如何行施。今虽如是。或此城中臣佐吏民诸<a>婆罗门</a>长者<a>居士</a>众商主等及多人民。咸悉睹见我以少物奉上<a>世尊</a>。我今应求一叶而用裹覆勿使他见。作是念已。即时入己残破舍中。遍求其叶竟不能得。是时商主内自毁责。苦哉我今无逼斯极。伤感吁嗟。即时出自舍中。发生广大清净<a>信心</a>。但持一饼奉上世尊。毗婆尸如来应供正等正觉。清净钵中施已肃恭。顶礼双足发是愿言。世尊。愿我以此净信施法微少善根。过此生后当来不于一日之中受斯贫苦。得大富盛诸所受用随心<a>圆满</a>。妙耳商主发此誓愿。礼奉毗婆尸如来之间。以佛神力彰现胜报。即时枯瘦羸弱容仪隐而不现。还复昔日圆满妙好显明色相。妙耳商主胜愿所资适悦而住。于是毗婆尸如来应供正等正觉出满度摩城。还复旷野佛游止处。是时城中与妙耳商主先知识者。诸长者等中有一人。乃谓众言。汝等今时咸共见彼妙耳商主破散贫困艰苦若斯。不应弃舍。多能济一一不赡多。仁者咸应共均所施。随有施者同置一处。言已即时诸长者等。各以无数真珠妙宝耳珰环钏及余种种殊妙服饰多百千种而用助施。于<a>刹那</a>间金银珠宝众庄严具其量高积。时妙耳商主见众所施<a>殊胜</a>事已。即谓妻言。汝且观此净施种子能生善牙。其妻即时心大<a>欢喜</a>。遥向毗婆尸佛肃恭顶礼。即时运置所施衣服庄严等具入自舍中。是时丑相童子先往翁父园中。以其饥渴苦恼逼迫丑恶增甚。童子心极愁忧厌恶。即自惟忖。我今云何罪业所感。无福丑陋苦恼侵逼。命存何益。我今宜应自求殒绝。念已即诣波吒梨树极高抄枝攀树而上。枝折随坠身。身体损伤极受苦恼。诸佛世尊无所不知无所不见无不解了。是时毗婆尸如来以净佛眼过于肉眼。见是丑相童子受斯苦恼。即时起大悲心。乃运神力诣彼园中。以百劫积集慈爱光明照触彼身。童子蒙光照触之时。身支苦痛悉得销散。息除饥渴速获轻安。即时举身乃见毗婆尸如来应供正等正觉。百千俱胝那庾多劫积集清净最上难得三十二相。微妙庄严光明普照。童子尔时见佛清净相好殊特起净信乐。脱自身中黄色片衣可及尺量。持以奉上毗婆尸如来。发生最胜清净之心。置于佛上。及持一茎迦兰腻迦花亦以奉之。由毗婆尸如来应供正等正觉威神力故。其衣分量称可佛身。花犹伞盖。大如车轮住于佛上。时丑相童子见是相己。转复增胜发生广大净信之心。即时恭敬<a>礼佛</a>双足。发大誓愿。说伽陀曰</p>
<p>
	　　丑相童子随力施如来最上二足尊</p>
<p>
	　　愿我从今过此生当来获得妙色相</p>
<p>
	　　身有金色妙衣饰金光晃耀所庄严</p>
<p>
	　　口中优钵罗花香身有旃檀妙香馥</p>
<p>
	　　身如金色肤体妙一切见者适悦生</p>
<p>
	　　一切爱染悉蠲除一切教义皆明了</p>
<p>
	　　如理语义悉合集远离一切非义利</p>
<p>
	　　最上一切诸所观诸相庄严咸具足</p>
<p>
	　　愿当得佛普成就慈心爱念诸众生</p>
<p>
	　　众德清净大吉祥诸妙珍财悉圆具</p>
<p>
	　　丑相童子说是伽陀发大愿时。以佛神力现彰胜报。即时童子极丑恶相隐而不现。转成殊妙端严色相身如金色。自然忽有金色可爱严好衣服。从空而来被童子身。复有环钏璎珞等庄严具。又诸天子空中雨众殊妙天花。所谓迦兰腻迦花。优钵罗花。赡波迦花。钵讷摩花。俱母陀花。曼陀罗花等。及天妙香。谓旃<a>檀香</a>沉水香。恭俱摩香。多摩罗钵多罗香。及抹香等。又复空中发大声言。奇哉能于佛如来所种植净施可爱种子。最胜牙茎现获出生。是时空中所雨香花。广大无数量积于膝</p>
<p>
	　　尔时毗婆尸如来即出园中还复旷野佛游止处。彼妙耳商主于自舍中忽谓妻言。我之有子今在何处。妻答夫言。童子一时来谓我言。欲往翁父园中。今未回复。夫宜速往园中寻访。或彼童子自殒其命。夫主复言。何故我子致如是邪。妻复答言。子以丑陋加复贫困饥渴所逼事至于兹。商主即时速诣园中寻求其子。到已乃见有一童子。妙相端严身如金色。其所被衣亦复金色。众庄严具而为庄严。人所瞻爱如天童子胜相光明。见已惊异即作是言。奇哉奇哉。具福之人能生此子。言已即时谓童子言。汝是何人之子。童子答言。我是妙耳商主之子。商主即时深自惟忖。今此童子岂非于我而玩戏邪。念已转复心生疑惑。审细观已。而复谓言。童子。汝应如实而说。的是何人之子。童子复言。仁今何故如是推求。如实言者我是妙耳商主之子。商主又言。奇哉童子。固相戏玩何至如斯商主即当审观其事如实知已。又复谓言。童子。所以然者。我子本来容仪丑恶。汝今状貌殊妙端严。因何丑陋成端严相。是时童子开[烈-列+(〡*(颐-页+已))]怡目。即为商主说伽陀曰</p>
<p>
	　　我昔为彼贫穷火炎炽烧然逼我心</p>
<p>
	　　投树攀彼极高枝随枝坠地欲殒命</p>
<p>
	　　枝坠身伤苦侵逼僵仆于地息微存</p>
<p>
	　　尔时迷闷不觉知于刹那间命将谢</p>
<p>
	　　是时毗婆尸如来观已即起悲愍心</p>
<p>
	　　以悲愍故大圣尊来降园中救度我</p>
<p>
	　　佛身光明真金色三十二相众庄严</p>
<p>
	　　明显犹初出焰金普遍照耀十方界</p>
<p>
	　　蒙光照触我支体触时旋复得清凉</p>
<p>
	　　由是一切和悦生无比<a>甘露</a>而灌注</p>
<p>
	　　饥渴烦恼众苦集一切不善居我身</p>
<p>
	　　由佛慈光照触时我于刹那皆息灭</p>
<p>
	　　我见牟尼大圣尊最胜吉祥妙光聚</p>
<p>
	　　由斯发我勇猛心见已我时能自举</p>
<p>
	　　世尊最上大吉祥犹如宝山而高显</p>
<p>
	　　复如电光遍十方我昔见已生净信</p>
<p>
	　　由是心生大欢喜脱身所著小片衣</p>
<p>
	　　持以奉上佛世尊发生最上清净信</p>
<p>
	　　迦兰腻迦花有一我亦持以奉于佛</p>
<p>
	　　以佛神力住空中犹如伞盖而遍覆</p>
<p>
	　　彼时见已心欢悦恭敬顶礼佛双足</p>
<p>
	　　我以真实清净心即于佛前发大愿</p>
<p>
	　　愿我以此施佛因过今生已至当生</p>
<p>
	　　舍丑陋相获妙容毕竟出离<a>生死</a>海</p>
<p>
	　　言已天降金色衣体相庄严亦金色</p>
<p>
	　　身出优钵罗花香口中旃檀香馥郁</p>
<p>
	　　由此最上胜愿力如我所作悉圆成</p>
<p>
	　　如是多种妙相严所生诸相皆悦意</p>
<p>
	　　大雨无价妙衣饰黄金之色复柔软</p>
<p>
	　　此衣俱时从我身于刹那间能出现</p>
<p>
	　　是时复有诸天众空中遍雨妙天花</p>
<p>
	　　及彼清净诸妙香所谓旃檀沉水等</p>
<p>
	　　空中复言大奇妙又奏诸天妙乐音</p>
<p>
	　　咸称归命佛世尊发如是声遍一切</p>
<p>
	　　今此所作皆胜善故我妙相获如是</p>
<p>
	　　一切见者和悦心色如金光净无比</p>
<p>
	　　妙耳商主闻是伽陀已。即时踊跃身毛喜竖。于须臾间发生净信。合掌遥向毗婆尸如来恭敬顶礼。审谛观睹妙相童子已。作如是言。童子。今宜与父同复本舍。时妙相童子乃于其父起尊重心。即时趋前而伸拜奉。作是白言。善来尊父。言已即同还归本舍。尔时<a>帝释天</a>主遍观下界具知其事。即作是念。此妙耳商主能于佛所善作佛事。岂应栖止残破舍中。念已即告毗首羯磨天子言。汝今宜往妙耳商主残破舍中。化成殊妙清净舍宅。四宝所成八重层级。是时毗首羯磨天子受教命已。于刹那间至满度摩城商主之舍。化净舍宅严以四宝。八柱栋梁层级次第高显妙好。户牖轩窓垣墙具足。门置楼阁象牙庄严。如庵罗果。宝绳交络垂珠花璎。竖立幢幡周匝妙好。洁白严净状如月光。复如雪聚。缯彩间错及有无数。金银琉璃水精玛瑙。帝青大青等。诸妙宝而为庄饰。四门各各置一金瓶。悉用满盛八功德水。复有无数百千殊妙珍宝充满其舍。时妙耳商主还至自舍。见是殊胜宝严舍宅。见已惊异心生欢喜。其妻即时心喜跃故。持金瓶水授其夫主而用盥涤。作是白言。仁者福力能招如是殊胜之事。此之最上宝严舍宅由何置邪。妙耳商主加复踊跃最上喜悦。乃于毗婆尸如来发生广大清净信心。身毛喜竖。合掌遥向毗婆尸如来应供正等正觉。恭敬顶礼发如是言。佛是不可思议大如意宝。能为无上最胜<a>福田</a>。作是言已。面目[烈-列+(〡*(颐-页+已))]怡如莲花相。踊跃欢喜。说伽陀曰</p>
<p>
	　　功德所成大福田远离一切过失等</p>
<p>
	　　我植施种极纤微现招胜报斯广大</p>
<p>
	　　我昔随心行小施曾无最上施资缘</p>
<p>
	　　于今妙宝所庄严清净舍宅从何至</p>
<p>
	　　我昔舍中增忧苦无余所有唯垣墙</p>
<p>
	　　今何明豁状云开絜白清净如秋月</p>
<p>
	　　我昔舍中遍空缺虫鼠来还孔穴多</p>
<p>
	　　于今最上宝庄严窓牖焕明悉清净</p>
<p>
	　　我昔舍中多秽污狐鸣犬吠众恶声</p>
<p>
	　　于今舍宇妙庄严诸宝满盈从何至</p>
<p>
	　　我昔舍中蛇虫满片衣破弊无所有</p>
<p>
	　　于今具有微妙衣宝拂垂珠而可爱</p>
<p>
	　　昔舍火爇亡人骨犬来[齿*齐]啮恶增多</p>
<p>
	　　于今广有妙香花殊妙庄严从何至</p>
<p>
	　　昔时贫悴深忧苦泣泪如雨日常流</p>
<p>
	　　于今宝地净无尘遍洒旃檀妙香水</p>
<p>
	　　昔为大火所焚燎鵶栖门上秽污流</p>
<p>
	　　于今严以妙珠璎金宝色光从何至</p>
<p>
	　　昔居破舍门双毁空豁周围无碍遮</p>
<p>
	　　于今门户水精严高广妙好从何至</p>
<p>
	　　我昔久居残破舍倾危弊恶众皆嫌</p>
<p>
	　　于今堂宇妙严成悉是摩尼众宝柱</p>
<p>
	　　我昔贫穷苦逼迫悲声普闻于四方</p>
<p>
	　　于今鼓吹振洪音箜篌妙响复清美</p>
<p>
	　　我昔舍中多杂恶焚余枯骨悉充盈</p>
<p>
	　　于今多种妙爱珍宝聚庄严充其内</p>
<p>
	　　往昔象牙宝严具坠散烧爇悉无余</p>
<p>
	　　帝青妙宝今复严周匝尽成水精舍</p>
<p>
	　　诸妙座具昔焚荡触目俱无藉于地</p>
<p>
	　　于今种种妙庄严座具依次而周备</p>
<p>
	　　昔时藉地以为座秽污诸物悉充盈</p>
<p>
	　　于今柔软妙缯茵处吉祥座而适悦</p>
<p>
	　　昔于杂秽荆棘地铺草为床而寝卧</p>
<p>
	　　于令柔软兜罗绵用作床敷深悦意</p>
<p>
	　　昔时焚毁多杂类舍中秽气广充盈</p>
<p>
	　　于今殊妙众香熏满室氤氲而可爱</p>
<p>
	　　昔时内外皆焚爇诚哉破坏中破坏</p>
<p>
	　　于今种种妙珠珍行列庄严深爱乐</p>
<p>
	　　昔居破舍疏复漏鵶鸟来还粪秽多</p>
<p>
	　　于今广大妙舍中珠璎垂布增严好</p>
<p>
	　　昔时贫苦深逼迫伸手号声怖畏多</p>
<p>
	　　于今建立宝幢幡清净庄严极胜妙</p>
<p>
	　　顶礼如来大圣尊为福田师我归敬</p>
<p>
	　　今起悲心来此中救拔我出贫穷海</p>
<p>
	　　归命<a>世间</a>最上尊一切智号毗婆尸</p>
<p>
	　　今起悲心来此中令我善得成就事</p>
<p>
	　　譬如天中广胜殿功德庄严不思议</p>
<p>
	　　今起悲心来此中令我所居同彼胜</p>
<p>
	　　我今归向<a>三界</a>师高显犹如枳罗峰</p>
<p>
	　　我今居止此亦同状秋天月而皎絜</p>
<p>
	　　我念昔于此大城极受贫穷诸困苦</p>
<p>
	　　由佛悲心来此中获大<a>财富</a>而最胜</p>
<p>
	　　我今植种方微小旋招果利广复深</p>
<p>
	　　佛于世间胜上尊何人不伸供养事</p>
<p>
	　　妙耳商主说是伽陀已。于佛世尊益生净信。乃作是念。我佛世尊来降于此。令我获得多殊胜事。我今宜应请佛世尊及声闻众。首于自舍微伸供养。作是念已。即时商主于毗婆尸如来及声闻众。发生广大尊重之心。迎请于舍。备以百味净妙饮食。于七日中虔伸供养。饭食事讫顶礼双足。作是白言。乃至尽寿我以一切受用之具供给供养。当佛来应商主供时。他舍有一守田之人。于平旦时来诣主家受食而还。于其中路闻佛世尊有大圣德。彼妙耳商主持一豆饼而用献佛。即时获得吉祥胜相。闻已即于近侧问一优婆塞言。仁者。彼佛世尊具何圣德神力。若斯优婆塞言。子今当知。佛世尊者功德巍巍。不可度量广大最胜。我何能说。然今为汝取要言之。汝应善听。彼毗婆尸如来应供正等正觉。具足最上大丈夫相。清净庄严色光晃耀。犹若金山。日月光明不能等比。是勇猛者。具善戒者。妙身相者。善语业者。寂静心者。妙庄严者。善面目者。善所作者。善知法者。善忍辱者。善辩才者。善调伏者。善化他者。知律仪者。善柔顺者。能知恩者。善观瞩者。寂诸根者。断诸爱者。息嗔恚者。破痴暗者。开<a>解脱</a>者。立<a>正法</a>者。止非道者。示正道者。显真实者。断疑惑者。息烦恼者。破诸魔者。救世间者。真大法王。真实大士。世间大尊。大智慧幢。大勇利语。大福德藏。大法本源。大圣导师。大法荷担。大法闻持。大施福田。梵王帝释恭敬供养。胜出世间利益众生。一切最上。诸漏已尽息苦边际。是大阿<a>罗汉</a>广大明了一切法律<a>自在</a><a>无畏</a>。诸论议中问答最胜。不为一切过失染污。开发一切胜妙之义。于诸色相戒行<a>禅定</a>精进智慧。虽复圆具无所取着。<a>说法</a>无碍。脱诸苦恼离诸戏论。为他开示损益之法。大慈方便普施众生。具净胜解以无上法开示调伏。为大医王善疗众病。具自然智三界特尊。身相敦肃无量威光。少欲喜足知时知义。正智具足摧烦恼冤。息三毒火八法不动。世间众生极大苦恼。陷溺无智大泥滓坑。普观察已。佛以智力随为救度。佛于一切众生起悲愍心。以自色相威力圣智。最上施作使令出离。佛为世间解脱诸苦。诸惊怖者善为安慰。一切沉溺生死泥者善为提拔。一切炎热烧煮心者善施清凉。<a>懈怠</a>众生普为开发起精进行。佛于往昔无数百千生中。广以饮食衣服座卧之具象马车乘妻子奴婢头目血肉割截支体种种行施。贤愚平等离诸有相。佛于一切众生起诸方便思惟利益。于一切时普观世间。一切众生老病死苦。愚迷动乱沉没无依。若其现前若不现前。佛悲愍心普观察已。悉安慰之。如诸佛说。若无布施持戒忍辱精进禅定智慧等诸功德。设经无数百千俱胝生中。终不能得无上寂静大菩提果。所以然者。如来应供正等正觉勤修诸行。于一切众生中最上最尊。具大名称行安隐法。诸识圆明广大精进。所发誓愿毕竟无虚。破痴暗离诸过。具众德寂静心。调三业不染着诸根境。得自在无后有。具无量威德光。众庄严大智藏。相清净如满月。天王龙王阿修罗王一切天众。恭敬信奉<a>礼拜</a>赞叹。福慧圆满仙中大仙。状如金光初出其焰。法中自在法中最上。自度度他到于<a>彼岸</a>。一切上首为众所尊。如大龙王。解脱无畏为天中天。善男子。如来应供正等正觉。具大功德最胜无量。以少言词岂能赞叹</p>
		

	
	

		</div></div><hr><script charset='utf-8' src='../../js/footer.js'></script></body></html>