<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，右绕佛塔功德经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>右绕佛塔功德经</center></div><div class='fo'><center>经文出处:来自无量光明网</center><br/><br>
			<p>　　<strong>右绕佛塔功德经</strong></p>
<p>　　大周于阗国<a>三藏</a><a>沙门</a>实叉难陀等奉制译</p>
<p>　　如是我闻。一时佛在舍卫国祇树给孤独园。与大<a>比丘</a>僧及余无量众俱。前后围绕。尔时长老<a>舍利弗</a>即从坐起。偏袒右肩右膝着地。合掌向佛以偈请曰</p>
<p>　　大威德<a>世尊</a>愿为我等说</p>
<p>　　右绕于佛塔所得之果报</p>
<p>　　尔时世尊以偈答曰</p>
<p>　　右绕于佛塔所得诸功德</p>
<p>　　我今说少分汝等咸善听</p>
<p>　　一切诸天龙夜叉鬼神等</p>
<p>　　皆亲近供养斯由右绕塔</p>
<p>　　在在所生处远离于八难</p>
<p>　　常生无难处斯由右绕塔</p>
<p>　　于一切生处念慧常无失</p>
<p>　　具足妙色相斯由右绕塔</p>
<p>　　住来<a>天人</a>中福命悉长远</p>
<p>　　常获大名称斯由右绕塔</p>
<p>　　在于阎浮提常生最尊胜</p>
<p>　　清净种姓中斯由右绕塔</p>
<p>　　仪貌常端正富贵多财宝</p>
<p>　　恒食大封邑斯由右绕塔</p>
<p>　　财宝常盈积而无悭吝心</p>
<p>　　勇猛广惠施斯由右绕塔</p>
<p>　　色相净微妙见者皆欣仰</p>
<p>　　所住常安乐斯由右绕塔</p>
<p>　　或为忉利王妻子悉具足</p>
<p>　　威势力<a>自在</a>斯由右绕塔</p>
<p>　　或作<a>婆罗门</a>持戒善通达</p>
<p>　　咒术围陀典斯由右绕塔</p>
<p>　　或作大长者豪贵多财产</p>
<p>　　仓廪常丰足斯由右绕塔</p>
<p>　　或作<a>正法</a>王自在王阎浮</p>
<p>　　率土咸归化斯由右绕塔</p>
<p>　　或为具七宝大势转轮王</p>
<p>　　十善御群生斯由右绕塔</p>
<p>　　从此生天上常有大威德</p>
<p>　　净信于<a>佛法</a>斯由右绕塔</p>
<p>　　净信速成已于法无迷惑</p>
<p>　　见诸行皆空斯由右绕塔</p>
<p>　　从天上舍命下生于人中</p>
<p>　　入胎不迷乱斯由右绕塔</p>
<p>　　在于母胎中垢秽所不染</p>
<p>　　如净摩尼珠斯由右绕塔</p>
<p>　　在胎及生时令母常安乐</p>
<p>　　饮乳亦复然斯由右绕塔</p>
<p>　　父母及亲戚一切共鞠养</p>
<p>　　乳母常不离斯由右绕塔</p>
<p>　　眷属皆爱念超过于父母</p>
<p>　　资财自增长斯由右绕塔</p>
<p>　　夜叉诸恶鬼不能暂惊怖</p>
<p>　　所须自然得斯由右绕塔</p>
<p>　　经于百千劫其身转清净</p>
<p>　　妙色相成满斯由右绕塔</p>
<p>　　净眼修且广犹如青莲花</p>
<p>　　兼得净天眼斯由右绕塔</p>
<p>　　妙色常<a>圆满</a>诸相自庄严</p>
<p>　　成就大势力斯由右绕塔</p>
<p>　　或生帝释宫大威势自在</p>
<p>　　忉利天中尊斯由右绕塔</p>
<p>　　或生须夜摩兜率陀天宫</p>
<p>　　化乐及他化斯由右绕塔</p>
<p>　　或复生梵天梵世最自在</p>
<p>　　诸天常供养斯由右绕塔</p>
<p>　　亿那由他劫常为诸智人</p>
<p>　　恭敬而供养斯由右绕塔</p>
<p>　　其身及衣服亿劫常无垢</p>
<p>　　具足白净法斯由右绕塔</p>
<p>　　具大精进力勤修种种行</p>
<p>　　未尝有疲懈斯由右绕塔</p>
<p>　　勇猛常精进坚固不可坏</p>
<p>　　所作速成就斯由右绕塔</p>
<p>　　深远微妙音闻者皆<a>欢喜</a></p>
<p>　　安乐常无病斯由右绕塔</p>
<p>　　如我所演说厌舍三有苦</p>
<p>　　成就出世智斯由右绕塔</p>
<p>　　常在四念处及以四正勤</p>
<p>　　四如意神足斯由右绕塔</p>
<p>　　了达四<a>真谛</a>根力七觉分</p>
<p>　　正道及圣果斯由右绕塔</p>
<p>　　灭一切烦恼具足大威德</p>
<p>　　无漏六<a>神通</a>斯由右绕塔</p>
<p>　　永离贪恚痴及一切障碍</p>
<p>　　证独觉菩提斯由右绕塔</p>
<p>　　得妙紫金色相好庄严身</p>
<p>　　现作天人师斯由右绕塔</p>
<p>　　皆由以身业及语业赞叹</p>
<p>　　右绕于佛塔获此大利益</p>
<p>　　右绕诸佛塔所得诸功德</p>
<p>　　我今随所闻略说讵能尽</p>
<p>　　尔时世尊说此偈已。<a>舍利</a>弗等一切众会。皆大欢喜信受奉行</p>
		</div>
		
		
		</div></div><hr><script charset='utf-8' src='../../js/footer.js'></script></body></html>