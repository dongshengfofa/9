<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说十吉祥经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说十吉祥经</center></div><div class='fo'><center>经文出处:来自无量光明网</center><br/><br>
			<p>　　<strong>佛说十吉祥经</strong></p>
<p>　　失译人名今附秦录</p>
<p>　　如是我闻。一时佛在罗阅只耆阇崛山中。与大<a>比丘</a>众千二百五十人<a>菩萨</a>五千人俱。尔时<a>世尊</a>与无央数百千人。前后围绕而为说经。时大会中有一大士名离垢盖。承佛威神即从座起。偏袒右肩右膝着地。叉手合掌前白佛言。今可现有诸佛世尊如来至真等正觉。若有善男子善女人求佛道者。闻其名号受持读诵。疾得不退转于无上正真道。佛告离垢盖太士。善哉善哉。族姓子。乃能作是问。多所利益。有族姓子。东方去此度一恒沙数诸佛世界。有世界名方庄严。其刹有佛名大光耀如来至真等正觉。今现在<a>说法</a>。复有族姓子。东方度二恒沙数诸佛世界。有世界名谛胜诸胜。其刹有佛名慧灯明如来。有世界名金刚。其刹有佛名大雄如来。有世界名净尊住。其刹有佛名无垢尘如来。有世界名金光明。其刹有佛名上像幢十盖王如来。有世界名大威神。其刹有佛名威神<a>自在</a>王如来。有世界名香熏。其刹有佛名极受上影王如来。有世界名宝严。其刹有佛名内宝如来。有世界名海灯明。其刹有佛名大海如来。有世界名十力灯明。其刹有佛名十力现如来。当知离垢盖。若善男子善女人求佛道者。恒边沙刹满中七宝持用布施如来正觉。若善男子善女人。闻此佛名受持讽诵执在心怀。于大众中为人广说。此之功德过前功德。重欲解义而说偈言</p>
<p>　　如恒边沙诸佛世界满中七宝</p>
<p>　　持用布施若有得闻诸佛名号</p>
<p>　　信乐不忘功德过前</p>
<p>　　若闻诸佛名讽诵莫忘失</p>
<p>　　其人不宜疑言我不成佛</p>
<p>　　六通无穷尽至于无数劫</p>
<p>　　其身当金色相好以庄严</p>
<p>　　若持佛名号过于十亿劫</p>
<p>　　疾得成正觉</p>
<p>　　佛说经竟。离垢盖大士诸菩萨等。天龙鬼神及<a>世间</a>人。咸皆<a>欢喜</a>顶受<a>佛教</a>佛说十吉祥经</p>
		</div>
		
		
		</div></div><hr><script charset='utf-8' src='../../js/footer.js'></script></body></html>