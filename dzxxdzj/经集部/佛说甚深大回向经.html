<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说甚深大回向经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说甚深大回向经</center></div><div class='fo'><center>经文出处:来自无量光明网</center><br/><br>
			<p>　　<strong>佛说甚深大回向经</strong></p>
<p>　　僧祐录中失译人名今附宋录</p>
<p>　　如是我闻。一时佛在舍卫国祇树给孤独园。与大<a>比丘</a>众八千人俱。尔时<a>世尊</a>与诸大众。前后围绕而为<a>说法</a>。于是会中有一<a>菩萨</a>。号曰明天。即从坐起偏袒右肩右膝着地。恭敬合掌。前白佛言。世尊。欲有所问。唯愿世尊分别解说。尔时佛告明天菩萨摩诃萨。善男子。欲有所问莫得疑难。如来当为随问解说。明天菩萨即白佛言。云何菩萨少修善本而获大果。或多作功德福报无量</p>
<p>　　佛告明天菩萨摩诃萨。善哉善哉。明天。能于佛前问如是义。汝已曾于过去无量诸佛所。殖众德本供养诸佛。亲近善知识。能为乐福众生。发甚深问。谛听谛听。善思念之。明天菩萨白佛言。世尊。唯然受教。佛告明天。诸菩萨摩诃萨。当于过去当来今现在诸佛所。修慈身行。修慈口行。修慈心行。专心<a>念佛</a>所行功德。复次明天。菩萨摩诃萨当应往诣如来尊庙<a>礼拜</a>供养。右膝着地合掌右绕。散华<a>烧香</a>悬缯幡盖作众伎乐尊重恭敬。以微妙音歌甚深句义。赞佛功德<a>随喜</a>叹善</p>
<p>　　佛告明天。云何菩萨摩诃萨。于过去当来今现在诸佛所。修慈身行。修慈口行。修慈心行。念佛功德。善男子。菩萨摩诃萨。当念如来坚固士。无上士。最胜士。为师子王勇猛<a>无畏</a>。自度度彼。自安安彼。自灭灭彼。说<a>真谛</a>法安立众生。心无谄饰净戒具足。力无畏辩永除障习。于法<a>自在</a>无与等者。如是专心念佛功德已。右膝着地散华烧香。幡缯幢盖伎乐供养。是为菩萨修慈身行。以微妙音歌甚深句义。赞叹如来无量功德。是为菩萨修慈口行。因彼身口善根念佛功德。至诚恭敬。是为菩萨修慈心行。明天。是则菩萨摩诃萨于过去当来今现在诸佛所。修慈身口意习行<a>正念</a></p>
<p>　　佛复告明天。又菩萨摩诃萨。于过去当来今现在诸众生所。亦应修慈身行。修慈口行。修慈意行。等念众生。明天。云何菩萨摩诃萨于三世众生所。应修慈身口意行等念众生。如是明天。菩萨摩诃萨不杀众生。不盗他财。不邪淫。不妄语。不绮语。不两舌。不恶口。不贪欲。不嗔恚。不邪见。云何菩萨不杀众生。于一切众生慈悲爱念。惭愧愍伤永舍刀杖。不偷盗者。若于聚落空处所有遗物不与不取。不邪淫者。若女有主父母兄弟宗亲所护。乃至见彼授华一茎不起欲想。不妄语者。若于乡邑若在王者。堪为证佐。真诚实语守死不虚。不两舌者。常于彼此起和合想。从彼所闻不向此说。从此所闻不向彼说。不恶口者。软语开喻先意问讯。终不以苦切恶言加于众生。不绮语者。时说实说知义而说。为利益彼说心口无差。不贪者于他财利不起欲想。见来取者心无吝惜。不嗔恚者。于一切众生除诸恚恨。起慈愍心<a>饶益</a>心安彼心。随顺善摄一切众生。不邪见者。有施有济有说。有父母。有今世后世。有苦乐行果报<a>世间</a>。有阿<a>罗汉</a>。自知身作证。我生已尽梵行已成。所作已办自知不受后有。明天当知。彼不杀不盗不邪淫。则是菩萨修慈身行。不妄语两舌恶口不绮语。则是菩萨修慈口行。不贪不恚不邪见。则是菩萨修慈意行。修慈身口意。则是菩萨等念众生</p>
<p>　　佛告明天。菩萨摩诃萨。于过去当来今现在诸佛所。修慈身行。修慈口行。修慈意行。及于过去当来今现在一切众生所。修慈身行。修慈口行。修慈意行。所有功德果报。悉与一切众生共回向阿耨多罗三藐三菩提。明天。菩萨作如是回向者。是为菩萨少修善本获大果报。多作功德福报无量。佛告明天。是菩萨成就无量功德时。持是功德回向无量智慧。又共一切众生。尽回向阿耨多罗三藐三菩提。是功德三种。有三种回向。何等为三。谓过去空。当来空。现在空。无有回向者。亦无回向法。亦无回向处。菩萨摩诃萨当作是回向。作是回向时三处皆清净。以此清净功德。与一切众生共。回向阿耨多罗三藐三菩提。作是回向者。无有凡夫及凡夫法。亦无信行亦无法行。亦无八人。亦无须陀洹向须陀洹。亦无斯陀含向斯陀含。亦无阿那含向阿那含。亦无阿罗汉向阿罗汉。亦无辟支佛向辟支佛。亦无有佛及向佛者。何以故。法性<a>无缘</a>不生不灭。无所住故。是故菩萨摩诃萨应以是三种回向三种清净功德。与一切众生。共回向阿耨多罗三藐三菩提。是菩萨作是回向已。又复愿言。若我生处常遇诸佛逮甚深三昧。见无量佛成就多闻。清净智慧。弘誓不舍一切众生。说是法时。百千<a>天人</a>皆愿欲往生阿閦佛国</p>
<p>　　尔时佛告尊者阿难。我向说此甚深法时。百千天人皆愿往生阿閦佛国。阿难当知。彼于此终皆当往生阿閦佛所妙乐国土。从一佛国至一佛国。供养诸佛听受<a>正法</a>。得陀罗尼如说<a>修行</a>。皆当成就不思议慧。于五浊国当得作佛。皆同一号号<a>甘露</a>音王如来应供等正觉。当知彼天受记别时。百千众生皆发阿耨多罗三藐三菩提心</p>
<p>　　尔时释提桓因白佛言。世尊。如我解佛所说义。当知此为大功德趣。为无量功德。为无边功德。佛言。憍尸迦。是法毕竟净故。世尊。当何以名此经。云何奉持之。佛告释提桓因。憍尸迦。是经名大回向。亦名甚深法性回向。当奉持之。佛告憍尸迦。若有善男子善女人。学是回向者。当知是人必逮得无所从生法忍。能度未度者。安乐百千无量众生。说是法时。诸比丘众释梵天人阿修罗等。闻佛所说<a>欢喜</a>奉行</p>
		</div>
		
		
		</div></div><hr><script charset='utf-8' src='../../js/footer.js'></script></body></html>