<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 楞伽阿跋多罗宝经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 楞伽阿跋多罗宝经</center></div><div class='fo'><center>经文出处:来自无量光明网</center><br/><br>
			<p>
	　　<strong>第四卷 楞伽阿跋多罗宝经 </strong></p>
<p>
	　　宋<a>天竺</a><a>三藏</a>求那跋陀罗译</p>
<p>
	　　一切佛语心品之四</p>
<p>
	　　尔时大慧<a>菩萨</a>白佛言。<a>世尊</a>。唯愿为说三藐三<a>佛陀</a>。我及余菩萨摩诃萨。善于如来自性<a>自觉</a>觉他。佛告大慧。恣所欲问。我当为汝随所问说。大慧白佛言。世尊。如来应供等正觉。为作耶为不作耶。为事耶为因耶。为相耶为所相耶。为说耶为所说耶。为觉耶为所觉耶。如是等辞句。为异为不异。佛告大慧。如来应供等正觉。于如是等辞句非事非因。所以者何。俱有过故。大慧。若如来是事者。或作或无常。无常故一切事应是如来。我及诸佛皆所不欲。若非所作者。无所得故方便则空。同于兔角般大之子。以无所有故。大慧。若无事无因者。则非有非无。若非有非无则出于四句。四句者是<a>世间</a>言说。若出四句者则不堕四句。不堕故智者所取。一切如来句义亦如是。慧者当知。如我所说一切法<a>无我</a>。当知此义。无我性是无我。一切法有自性。无他性如牛马。大慧。譬如非牛马性马牛性。其实非有非无。彼非无自相。如是大慧。一切诸法非无自相。有自相。但非无我愚夫之所能知。以<a>妄想</a>故。如是一切法空无生无自性。当如是知。如是如来与阴。非异非不异。若不异阴者应是无常。若异者方便则空。若二者应有异。如牛角相似故不异。长短差别故有异。一切法亦如是。大慧。如牛右角异左角左角异右角。如是长短种种色各各异。大慧。如来于阴界入。非异非不异。如是如来<a>解脱</a>。非异非不异。如是如来以解脱名说。若如来异解脱者。应色相成。色相成故应无常。若不异者。<a>修行</a>者得相。应无分别。而修<a>行者</a>见分别。是故非异非不异。如是智及尔炎。非异非不异。大慧。智及尔炎非异非不异者。非常非无常。非作非所作。非有为非无为。非觉非所觉。非相非所相。非阴非异阴。非说非所说。非一非异。非俱非不俱。非一非异非俱非不俱故。悉离一切量(见闻觉识识名为量)。离一切量则无言说。无言说则无生。无生则无灭。无灭则寂灭。寂灭则自性<a>涅槃</a>。自性涅槃则无事无因。无事无因则无攀缘。无攀缘则出过一切虚伪。出过一切虚伪则是如来。如来则是三藐三佛陀。大慧是名三藐三佛陀。佛陀者。离一切根量</p>
<p>
	　　尔时世尊欲重宣此义。而说偈言</p>
<p>
	　　悉离诸根量无事亦无因</p>
<p>
	　　已离觉所觉亦离相所相</p>
<p>
	　　阴缘等正觉一异莫能见</p>
<p>
	　　若无有见者云何而分别</p>
<p>
	　　非作非不作非事亦非因</p>
<p>
	　　非阴不在阴亦非有余杂</p>
<p>
	　　亦非有诸性如彼妄想见</p>
<p>
	　　当知亦非无此法法自尔</p>
<p>
	　　以有故有无以无故有有</p>
<p>
	　　若无不应受若有不应想</p>
<p>
	　　或于我非我言说量留连</p>
<p>
	　　沉溺于二边自坏坏世间</p>
<p>
	　　解脱一切过正观察我通</p>
<p>
	　　是名为正观不毁大导师</p>
<p>
	　　尔时大慧菩萨复白佛言。世尊。如世尊说修多罗摄受不生不灭。又世尊说不生不灭是如来异名。云何世尊为无性故说不生不灭。为是如来异名。佛告大慧。我说一切法不生不灭。有无品不现。大慧白佛言。世尊。若一切法不生者。则摄受法不可得。一切法不生故。若名字中有法者。惟愿为说。佛告大慧。善哉善哉。谛听善思念之。吾当为汝分别解说。大慧白佛言。唯然受教。佛告大慧。我说如来非无性。亦非不生不灭。摄一切法亦不待缘故不生不灭。亦非无义。大慧。我说意生法身如来名号。彼不生者。一切外道声闻缘觉七住菩萨。非其境界。大慧。彼不生即如来异名。大慧。譬如因陀罗释迦不兰陀罗。如是等诸物。一一各有多名。亦非多名而有多性。亦非无自性。如是大慧。我于此娑呵世界(娑呵译言能忍)。有三阿僧祇百千名号。愚夫悉闻各说我名。而不解我如来异名。大慧。或有众生知我如来者。有知一切智者。有知佛者。有知救世者。有知自觉者。有知导师者。有知广导者。有知一切导者。有知仙人者。有知梵者。有知毗纽者。有知<a>自在</a>者。有知胜者。有知迦毗罗者。有知真实边者。有知月者有知日者。有知生者。有知无生者。有知无灭者。有知空者。有知如如者。有知谛者。有知实际者。有知法性者。有知涅槃者。有知常者。有知平等者。有知不二者。有知无相者。有知解脱者。有知道者。有知意生。者。大慧。如是等三阿僧祇百千名号不增不减。此及余世界皆悉知我。如水中月不出不入。彼诸愚夫不能知我。堕二边故。然悉恭敬供养于我。而不善解知辞句义趣。不分别名。不解自通。计着种种言说章句。于不生不灭作无性想。不知如来名号差别。如因陀罗释迦不兰陀罗。不解自通会归终极。于一切法随说计着。大慧。彼诸痴人作如是言。义如言说义说无异。所以者何。谓义无身故。言说之外更无余义。惟止言说。大慧。彼恶烧智不知言说自性不知言说生灭义不生灭。大慧。一切言说堕于文字。义则不堕。离性非性故。无受生亦无身故。大慧。如来不说堕文字法。文字有无不可得故。除不堕文字。大慧。若有说言如来说堕文字法者。此则妄说。法离文字故。是故大慧。我等诸佛及诸菩萨。不说一字不答一字。所以者何。法离文字故。非不<a>饶益</a>义说。言说者众生妄想故。大慧。若不说一切法者。教法则坏。教法坏者。则无诸佛菩萨缘觉声闻。若无者谁说为谁。是故大慧。菩萨摩诃萨莫着言说。随宜方便广说经法。以众生悕望烦恼不一故。我及诸佛为彼种种异解众生。而说诸法令离心意<a>意识</a>故。不为得自觉圣智处。大慧。于一切法无所有。觉自心<a>现量</a>离二妄想。诸菩萨摩诃萨。依于义不依文字。若善男子善女人依文字者。自坏第一义。亦不能觉他。堕恶见相续。而为众说。不善了知一切法一切地一切相。亦不知章句。若善一切法一切地一切相。通达章句。具足性义。彼则能以正无相乐而自娱乐。平等大乘建立众生。大慧。摄受大乘者。则摄受诸佛菩萨缘觉声闻。摄受诸佛菩萨缘觉声闻者。则摄受一切众生。摄受一切众生者。则摄受<a>正法</a>。摄受正法者。则佛种不断。佛种不断者。则能了知得<a>殊胜</a>入处。知得殊胜入处菩萨摩诃萨。常得化生建立大乘。十自在力现众色像。通达众生形类悕望烦恼诸相。如实<a>说法</a>。如实者不异。如实者不来不去相。一切虚伪息。是名如实。大慧。善男子善女人。不应摄受随说计着。真实者离文字故。大慧。如为愚夫以指指物。愚夫观指不得实义。如是愚夫随言说指。摄受计着至竟不舍。终不能得离言说指第一实义。大慧。譬如婴儿应食熟食不应食生。若食生者则令发狂。不知次第方便熟故。大慧。如是不生不灭。不方便修则为不善。是故应当善修方便。莫随言说如视指端。是故大慧。于真实义当方便修。真实义者。微妙寂静是涅槃因。言说者妄想合。妄想者集<a>生死</a>。大慧。实义者。从多闻者得。大慧。多闻者。谓善于义非善言说。善义者。不随一切外道经论。身自不随亦不令他随。是则名曰大德多闻。是故欲求义者。当亲近多闻所谓善义者。当亲近多闻所谓善义。与此相违计着言说应当远离。尔时大慧菩萨。复承佛威神而白佛言。世尊。世尊显示不生不灭。无有奇特。所以者何。一切外道因亦不生不灭。世尊。亦说<a>虚空</a>非数缘灭及涅槃界不生不灭。世尊。外道说因生诸世间。世尊。亦说无明爱业妄想为缘生诸世间。彼因此缘名差别耳。外物因缘亦如是。如是世尊。与外道论无有差别。微尘胜妙自在众生主等。如是九物不生不灭。世尊。亦说一切性不生不灭。有无不可得。外道亦说四大不坏。自性不生不灭。四大常。是四大乃至周流诸趣不舍自性。世尊所说亦复如是。是故我言无有奇特。惟愿世尊。为说差别所以奇特胜诸外道。若无差别者。一切外道皆亦是佛。以不生不灭故。而世尊说一世界中多佛出世者无有是处。如向所说。一世界中应有多佛。无差别故。佛告大慧。我说不生不灭。不同外道不生不灭。所以者何。彼诸外道有性自性。得不生不变相。我不如是堕有无品。大慧。我者离有无品离生灭。非性非无性。如种种幻梦现。故非无性。云何无性。谓色无自性相摄受。现不现故。摄不摄故。以是故。一切性无性非无性。但觉自心现量妄想不生。安隐快乐世事永息。愚痴凡夫妄想作事。非诸贤圣。不实妄想如揵闼婆城及幻化人。大慧。如揵闼婆城及幻化人种种众生商贾出入。愚夫妄想谓真出入。而实无有出者入者。但彼妄想故。如是大慧。愚痴凡夫起不生不灭。彼亦无有有为无为。如幻人生。其实无有若生若灭性无性。无所有故。一切法亦如是。离于生灭。愚痴凡夫堕不如实。起生灭妄想。非诸贤圣。不如实者不尔。如性自性妄想亦不异。若异妄想者。计着一切性自性。不见寂静。不见寂静者。终不离妄想。是故大慧。无相见胜非相见。相者受生因故不胜。大慧。无相者。妄想不生。不起不灭我说涅槃。大慧。涅槃者。如真实义见。离先妄想心心数法。逮得如来自觉圣智。我说是涅槃。尔时世尊欲重宣此义。而说偈言</p>
<p>
	　　灭除彼生论建立不生义</p>
<p>
	　　我说如是法愚夫不能知</p>
<p>
	　　一切法不生无性无所有</p>
<p>
	　　乾闼婆幻梦有性者无因</p>
<p>
	　　无生无自性何因空当说</p>
<p>
	　　以离于和合觉知性不现</p>
<p>
	　　是故空不生我说无自性</p>
<p>
	　　谓一一和合性现而非有</p>
<p>
	　　分析无和合非如外道见</p>
<p>
	　　梦幻及垂发野马乾闼婆</p>
<p>
	　　世间种种事无因而相现</p>
<p>
	　　折伏有因论申畅无生义</p>
<p>
	　　申畅无生者法流永不断</p>
<p>
	　　炽然无因论恐怖诸外道</p>
<p>
	　　云何何所因彼以何故生</p>
<p>
	　　于何处和合而作无因论</p>
<p>
	　　观察有为法非无因有因</p>
<p>
	　　彼生灭论者所见从是灭</p>
<p>
	　　云何为无生为是无性耶</p>
<p>
	　　为顾视诸缘有法名无生</p>
<p>
	　　名不应无义惟为分别说</p>
<p>
	　　非无性无生亦非顾诸缘</p>
<p>
	　　非有性而名名亦非无义</p>
<p>
	　　一切诸外道声闻及缘觉</p>
<p>
	　　七住非境界是名无生相</p>
<p>
	　　远离诸因缘亦离一切事</p>
<p>
	　　惟有微心住想所想俱离</p>
<p>
	　　其身随转变我说是无生</p>
<p>
	　　无外性无性亦<a>无心</a>摄受</p>
<p>
	　　断除一切见我说是无生</p>
<p>
	　　如是无自性空等应分别</p>
<p>
	　　非空故说空无生故说空</p>
<p>
	　　因缘数和合则有生有灭</p>
<p>
	　　离诸因缘数无别有生灭</p>
<p>
	　　舍离因缘数更无有异性</p>
<p>
	　　若言一异者是外道妄想</p>
<p>
	　　有无性不生非有亦非无</p>
<p>
	　　除其数转变是悉不可得</p>
<p>
	　　但有诸俗数展转为钩锁</p>
<p>
	　　离彼因缘锁生义不可得</p>
<p>
	　　生无性不起离诸外道过</p>
<p>
	　　但说缘钩锁凡愚不能了</p>
<p>
	　　若离缘钩锁别有生性者</p>
<p>
	　　是则无因论破坏钩锁义</p>
<p>
	　　如灯显众像钩锁现若然</p>
<p>
	　　是则离钩锁别更有诸性</p>
<p>
	　　无性无有生如虚空自性</p>
<p>
	　　若离于钩锁慧无所分别</p>
<p>
	　　复有余无生贤圣所得法</p>
<p>
	　　彼生无生者(彼生是四相生)</p>
<p>
	　　是则无生忍若使诸世间</p>
<p>
	　　观察钩锁者一切离钩锁</p>
<p>
	　　从是得三昧痴爱诸业等</p>
<p>
	　　是则内钩锁攒燧泥团轮</p>
<p>
	　　种子等名外若使有他性</p>
<p>
	　　而从因缘生彼非钩锁义</p>
<p>
	　　是则不成就若生无自性</p>
<p>
	　　彼为谁钩锁展转相生故</p>
<p>
	　　当知因缘义使生有他性</p>
<p>
	　　而从因缘生彼非钩锁义</p>
<p>
	　　是则不成就坚湿暖动法</p>
<p>
	　　凡愚生妄想离数无异法</p>
<p>
	　　是则说无性如医疗众病</p>
<p>
	　　无有若干论以病差别故</p>
<p>
	　　为设种种治我为彼众生</p>
<p>
	　　破坏诸烦恼知其根优劣</p>
<p>
	　　为彼说度门非烦恼根异</p>
<p>
	　　而有种种法唯说一乘法</p>
<p>
	　　是则为大乘</p>
<p>
	　　尔时大慧菩萨摩诃萨复白佛言。世尊。一切外道皆起无常妄想。世尊。亦说一切行无常是生灭法。此义云何。为邪为正。为有几种无常。佛告大慧。一切外道有七种无常。非我法也。何等为七。彼有说言。作已而舍。是名无常。有说。形处坏。是名无常。有说。即色是无常。有说。色转变中间是名无常。无间自之散坏。如乳酪等转变中间不可见。无常毁坏一切性转有说。性无常。有说。性无性无常。有说。一切法不生无常入一切法。大慧。性无性无常者。谓四大及所造自相坏四大自性不可得不生。彼不生无常者。非常无常。一切法有无不生。分析乃至微尘。不可见。是不生义非生。是名不生无常相。若不觉此者。堕一切外道生无常义。大慧。性无常者。是自心妄想非常无常性。所以者何。谓无常自性不坏。大慧。此是一切性无性无常事。除无常无有能令一切法性无性者。如杖瓦石破坏诸物。现见各各不异。是性无常事。非作所作有差别。此是无常此是事。作所作无异者。一切性常无因性。大慧。一切性无性有因。非凡愚所知。非因不相似事生。若生者一切性悉皆无常。是不相似事。作所作无有别异。而悉见有异。若性无常者。堕作因性相。若堕者一切性不究竟。一切性作因相堕者。自无常应无常。无常无常故。一切性不无常。应是常。若无常入一切性者。应堕三世。彼过去色与坏俱。未来不生。色不生故。现在色与坏相俱。色者四大积集差别。四大及造色自性不坏。离异不异故。一切外道一切四大不坏。一切三有四大及造色。在所知有生灭。离四大造色。一切外道于何所思惟无常。四大不生。自性相不坏故。离始造无常者。非四大复有异四大各各异相自相故。非差别可得。彼无差别斯等不更造。二方便不作。当知是无常。彼形处坏无常者。谓四大及造色不坏。至竟不坏。大慧。竟者分析乃至微尘。观察坏四大及造色。形处异见。长短不可得。非四大四大不坏。形处坏现堕在数论。色即无常者。谓色即是无常。彼则形处无常非四大。若四大无常者非俗数言说。世俗言说非性者。则堕世论。见一切性但有言说。不见自相生转变无常者。谓色异性现非四大。如金作庄严具。转变现非金性坏。但庄严具处所坏如是。余性转变等亦如是。如是等种种外道无常见妄想。火烧四大时自相不烧。各各自相相坏者。四大造色应断。大慧。我法起非常非无常。所以者何。谓外性不决定故。惟说三有微心。不说种种相有生有灭。四大合会差别。四大及造色故。妄想二种事摄所摄。知二种妄想。离外性无性二种见。觉自心现量妄想者。思想作行生。非不作行。离心性无性妄想。世间出世间上上一切法非常非无常。不觉自心现量。堕二边恶见相续。一切外道不觉自妄想。此凡夫无有根本。谓世间出世间上上法。从说妄想生。非凡愚所觉。尔时世尊欲重宣此义。而说偈言</p>
<p>
	　　远离于始造及与形处异</p>
<p>
	　　性与色无常外道愚妄想</p>
<p>
	　　诸性无有坏大大自性住</p>
<p>
	　　外道无常想没在种种见</p>
<p>
	　　彼诸外道等无若生若灭</p>
<p>
	　　大大性自常何谓无常想</p>
<p>
	　　一切<a>唯心</a>量二种心<a>流转</a></p>
<p>
	　　摄受及所摄无有我我所</p>
<p>
	　　梵天为树根枝条普周遍</p>
<p>
	　　如是我所说惟是彼心量</p>
<p>
	　　尔时大慧菩萨复白佛言。世尊。惟愿为说一切菩萨声闻缘觉灭正受次第相续。若善于灭正受次第相续相者。我及余菩萨终不妄舍灭正受乐门。不堕一切声闻缘觉外道愚痴。佛告大慧。谛听谛听善思念之。当为汝说。大慧白佛言。世尊。惟愿为说。佛告大慧。六地起菩萨摩诃萨及声闻缘觉入灭正受。第七地菩萨摩诃萨。念念正受离一切性自性相正受。非声闻缘觉。诸声闻缘觉堕有行摄所摄相。灭正受。是故七地非念正受。得一切法无差别相非分。得种种相性。觉一切法善不善性相正受。是故七地无善念正受。大慧。八地菩萨及声闻缘觉。心意意识妄想相灭。初地乃至七地菩萨摩诃萨。观<a>三界</a>心意意识量。离我我所。自妄想修堕外性种种相。愚夫二种自心摄所摄。向无知不觉无始过恶虚伪习气所薰。大慧。八地菩萨摩诃萨声闻缘觉涅槃。菩萨者三昧觉所持。是故三昧门乐不般涅槃。若不持者如来地不满足。弃舍一切为众生事。佛种则断。诸佛世尊为示如来不可思议无量功德。声闻缘觉三昧门。得乐所牵故作涅槃想。大慧。我分部。七地善修心意意识相。善修我我所摄受人法无我生灭自共相。善四无碍决<a>定力</a>三昧门地次第相续。入道品法。不令菩萨摩诃萨不觉自共相不善七地堕外道邪径故立地次第。大慧。彼实无有若生若灭。除自心现量。所谓地次第相续。及三界种种行。愚夫所不觉。愚夫所不觉者。谓我及诸佛说地次第相续。及说三界种种行。复次大慧声闻缘觉第八菩萨地灭三昧乐门醉所醉。不善自心现量。自共相习气所障。堕人法无我法摄受见。妄想涅槃想。非寂灭智慧觉。大慧。菩萨者见灭三昧门乐。本愿哀愍大悲成就。知分别十无尽句。不妄想涅槃想。彼已涅槃妄想不生故。离摄所摄妄想。觉了自心现量一切诸法妄想不生。不堕心意意识外性自性相计着妄想。非<a>佛法</a>因不生。随智慧生得如来自觉地。如人梦中方便度水未度而觉。觉已思惟为正为邪。非正非邪。余无始见闻觉识因想。种种习气种种形处。堕有无想心意意识梦现。大慧。如是菩萨摩诃萨。于第八菩萨地。见妄想生。从初地转进至第七地。见一切法如幻等方便。度摄所摄心妄想行已。作佛法方便。未得者令得。大慧。此是菩萨涅槃方便不怀。离心意意识得无生法忍。大慧。于第一义无次第相续。说无所有妄想寂灭法。尔时世尊欲重宣此义。而说偈言</p>
<p>
	　　心量无所有此住及佛地</p>
<p>
	　　去来及现在三世诸佛说</p>
<p>
	　　心量地第七无所有第八</p>
<p>
	　　二地名为住佛地名最胜</p>
<p>
	　　自觉智及净此则是我地</p>
<p>
	　　自在最胜处清净妙庄严</p>
<p>
	　　照曜如盛火光明悉遍至</p>
<p>
	　　炽炎不坏目周轮化三有</p>
<p>
	　　化现在三有或有先时化</p>
<p>
	　　于彼演说乘皆是如来地</p>
<p>
	　　十地则为初初则为八地</p>
<p>
	　　第九则为七七亦复为八</p>
<p>
	　　第二为第三第四为第五</p>
<p>
	　　第三为第六无所有何次</p>
<p>
	　　尔时大慧菩萨复白佛言。世尊。如来应供等正觉为常无常。佛告大慧。如来应供等正觉非常非无常。谓二俱有过。常者有作主过。常者一切外道说作者无所作。是故如来常非常。非作常有过故。若如来无常者。有作无常过。阴所相相无性。阴坏则应断。而如来不断。大慧。一切所作皆无常。如瓶衣等。一切皆无常过。一切智众具方便应无义。以所作故。一切所作皆应是如来。无差别因性故。是故大慧。如来非常非无常。复次大慧。如来非如虚空常。如虚空常者。自觉圣智众具无义过。大慧。譬如虚空非常非无常。离常无常一异俱不俱常无常过。故不可说。是故如来非常。复次大慧。若如来无生常者。如兔马等角。以无生常故。方便无义。以无生常过故。如来非常。复次大慧。更有余事知如来常。所以者何谓无间所得智常。故如来常。大慧。若如来出世若不出世。法毕定住。声闻缘觉诸佛如来。无间住不住虚空。亦非愚夫之所觉知。大慧。如来所得智。是般若所熏。大慧。如来非心意意识彼诸阴界入处所熏。大慧。一切三有皆是不实妄想所生。如来不从不实虚妄想生。大慧。以二法故有常无常非不二。不二者寂静。一切法无二生相故。是故如来应供等正觉。非常非无常。大慧。乃至言说分别生。则有常无常过。分别觉灭者。则离愚夫常无常见。寂静慧者。永离常无常。非常无常熏。尔时世尊欲重宣此义。而说偈言</p>
<p>
	　　众具无义者生常无常过</p>
<p>
	　　若无分别觉永离常无常</p>
<p>
	　　从其所立宗则有众杂义</p>
<p>
	　　等观自心量言说不可得</p>
<p>
	　　尔时大慧菩萨复白佛言。世尊。惟愿世尊。更为我说阴界入生灭。彼无有我谁生谁灭。愚夫者依于生灭不觉苦尽。不识涅槃。佛言。善哉谛听。当为汝说。大慧白佛言。唯然受教。佛告大慧。如来之藏是善不善因。能遍兴造一切趣生。譬如伎儿变现诸趣离我我所。不觉彼故。三缘和合方便而生。外道不觉计著作者。为无始虚伪恶习所薰。名为识藏。生无明住地与七识俱。如海浪身常生不断。离无常过离于我论。自性无垢毕竟清净。其诸余识有生有灭。意意识等念念有七。因不实妄想。取诸境界种种形处计著名相。不觉自心所现色相。不觉苦乐不至解脱。名相诸缠贪生生贪。若因若攀缘。彼诸受根灭次第不生。除自心妄想不知苦乐。入灭受想正受第四禅善<a>真谛</a>解脱修行者。作解脱想。不离不转名如来藏识藏。七识流转不灭。所以者何。彼因攀缘诸识生故。非声闻缘觉修行境界。不觉无我。自共相摄受生阴界入。见如来藏五法自性人法无我则灭。地次第相续转进。余外道见不能倾动。是名住菩萨不动地。得十三昧道门乐。三昧觉所持。观察不思议佛法自愿。不受三昧门乐及实际。向自觉圣趣。不共一切声闻缘觉及诸外道所修行道。得十贤圣种性道及身智意生。离三昧行。是故大慧。菩萨摩诃萨欲求胜进者。当净如来藏及藏识名。大慧。若无识藏名。如来藏者则无生灭。大慧。然诸凡圣悉有生灭。修行者自觉圣趣现法乐住不舍方便。大慧。此如来藏识藏。一切声闻缘觉心想所见。虽自性净。客尘所覆故犹见不净。非诸如来。大慧。如来者现前境界。犹如掌中视阿摩勒果。大慧。我于此义以神力建立。令胜鬘夫人及利智满足诸菩萨等宣扬演说如来藏及识藏名与七识俱生。声闻计着。见人法无我。故胜鬘夫人承佛威神。说如来境界。非声闻缘觉及外道境界。如来藏识藏。唯佛及余利智依义菩萨智慧境界。是故汝及余菩萨摩诃萨。于如来藏识藏。当勤修学。莫但闻觉作知足想。尔时世尊欲重宣此义。而说偈言</p>
<p>
	　　甚深如来藏而与七识俱</p>
<p>
	　　二种摄受生智者则远离</p>
<p>
	　　如镜像现心无始习所薰</p>
<p>
	　　如实观察者诸事悉无事</p>
<p>
	　　如愚见指月观指不观月</p>
<p>
	　　计著名字者不见我真实</p>
<p>
	　　心为工伎儿意如和伎者</p>
<p>
	　　五识为伴侣妄想观伎众</p>
<p>
	　　尔时大慧菩萨白佛言。世尊。惟愿为说五法自性识二种无我究竟分别相。我及余菩萨摩诃萨。于一切地次第相续。分别此法入一切佛法。入一切佛法者。乃至如来自觉地。佛告大慧。谛听谛听善思念之。大慧白佛。唯然受教。佛告大慧。五法自性识二无我分别趣相者。谓名．相．妄想．正智．如如。若修行者。修行入如来自觉圣趣。离于断常有无等见。现法乐正受住现在前。大慧。不觉彼五法自性识二无我自心现外性。凡夫妄想。非诸贤圣。大慧白佛言。世尊。云何愚夫妄想生。非诸贤圣。佛告大慧。愚夫计着俗数名相随心流散。流散已种种相像貌。堕我我所见悕望。计着妙色。计着已无知覆障生染着。染着已贪恚所生业积集。积集已妄想自缠如蚕作茧。堕生死海诸趣旷野。如汲井轮。以愚痴故不能知如幻野马水月自性离我我所。起于一切不实妄想。离相所相及生住灭。从自心妄想生。非自在．时节．微尘．胜妙生。愚痴凡夫随名相流。大慧。彼相者眼识所照名为色。耳鼻舌身意识所照。名为声香味触法。是名为相。大慧。彼妄想者。施设众名显示诸相。如此不异。象马车步男女等名是名妄想。大慧。正智者彼名相不可得犹如过客。诸识不生不断不常。不堕一切外道声闻缘觉之地。复次大慧。菩萨摩诃萨。以此正智不立名相。非不立名相。舍离二见建立及诽谤。知名相不生。是名如如。大慧。菩萨摩诃萨住如如者。得无所有境界故。得菩萨<a>欢喜</a>地。得菩萨欢喜地已。永离一切外道恶趣。正住出世间趣<a>法相</a>成熟。分别幻等一切法。自觉法趣相。离诸妄见怪异相。次第乃至法云地。于其中间三昧力自在<a>神通</a>开敷。得如来地已。种种变化圆照示现。成熟众生如水中月。善究竟满足十无尽句。为种种意解众生分别说法。法身离意所作。是名菩萨入如如所得</p>
<p>
	　　尔时大慧菩萨白佛言。世尊。云何世尊为三种自性入于五法。为各有自相宗。佛告大慧。三种自性及<a>八识</a>二种无我。悉入五法。大慧。彼名及相。是妄想自性。大慧。若依彼妄想生心心法。名俱时生如日光俱。种种相各别分别持。是名缘起自性。大慧。正智如如者。不可坏故名成自性。复次大慧。自心现妄想八种分别。谓识藏意意识及五识身相者。不实相妄想故。我我所二摄受灭。二无我生。是故大慧。此五法者。声闻缘觉菩萨如来。自觉圣智诸地相续次第。一切佛法悉入其中。复次大慧。五法者。相名妄想如如正智。大慧。相者若处所形相色像等现。是名为相。若彼有如是相名为瓶等。即此非余。是说为名。施设众名显示诸相。瓶等心心法。是名妄想。彼名彼相毕竟不可得。始终无觉。于诸法无展转。离不实妄想。是名如如。真实决定究竟自性不可得。彼是如相。我及诸佛随顺入处。普为众生如实演说。施设显示于彼。随入正觉不断不常妄想不起。随顺自觉圣趣。一切外道声闻缘觉所不得相。是名正智。大慧。是名五法。三种自性八识二种无我一切佛法悉入其中。是故大慧。当自方便学亦教他人勿随于他。尔时世尊欲重宣此义。而说偈言</p>
<p>
	　　五法三自性及与八种识</p>
<p>
	　　二种无有我悉摄摩诃衍</p>
<p>
	　　名相虚妄想自性二种相</p>
<p>
	　　正智及如如是则为成相</p>
<p>
	　　尔时大慧菩萨。复白佛言。世尊。如世尊所说句。过去诸佛如恒河沙。未来现在亦复如是。云何世尊。为如说而受。为更有余义。惟愿如来哀愍解说。佛告大慧。莫如说而受。三世诸佛量非如恒河沙。所以者何。过世间望非譬所譬。以凡愚计常外道妄想。长养恶见生死无穷。欲令厌离生死趣转精勤胜进。故为彼说言。诸佛易见。非如优昙钵华难得见故。息方便求。有时复观诸受化者。作是说言。佛难值遇如优昙钵华。优昙钵华无已见今见当见。如来者世间悉见。不以建立自通故。说言如来出世如优昙钵华。大慧。自建立自通者。过世间望。彼诸凡愚所不能信。自觉圣智境界无以为譬。真实如来过心意意识所见之相。不可为譬。大慧。然我说譬佛如恒沙。无有过咎。大慧。譬如恒沙一切鱼鳖输牧魔罗师子象马人兽践踏。沙不念言彼恼乱我而生妄想。自性清净无诸垢污。如来应供等正觉自觉圣智恒河。大力神通自在等沙。一切外道诸人兽等。一切恼乱。如来不念而生妄想。如来寂然无有念想。如来本愿以三昧乐。安众生故无有恼乱。犹如恒沙等无有异。又断贪恚故。譬如恒沙。是地自性。劫尽烧时烧一切地。而彼地大不舍自性。与火大俱生故。其余愚夫作地烧想。而地不烧以火因故。如是大慧。如来法身如恒沙不坏。大慧。譬如恒沙无有限量。如来光明亦复如是无有限量。为成熟众生故。普照一切诸佛大众。大慧。譬如恒沙别求异沙永不可得。如是大慧。如来应供等正觉。无生死生灭。有因缘断故。大慧。譬如恒河沙增减不可得知。如是大慧。如来智慧成熟众生。不增不减。非身法故。身法者有坏。如来法身非是身法。如压恒沙油不可得。如是一切极苦众生。逼迫如来。乃至众生未得涅槃。不舍法界自三昧愿乐。以大悲故。大慧。譬如恒沙随水而流非无水也。如是大慧。如来所说一切诸法随涅槃流。是故说言如恒河沙。如来不随诸去流转。去是坏义故。大慧。生死本际不可知。不知故云何说去。大慧。去者断义。而愚夫不知。大慧白佛言。世尊。若众生生死本际不可知者。云何解脱可知。佛告大慧。无始虚伪过恶妄想习气因灭。自心现知外义。妄想身转。解脱不灭。是故无边。非都无所有。为彼妄想作无边等异名。观察内外离于妄想。无异众生。智及尔炎一切诸法悉皆寂静。不识自心现妄想故妄想生。若识则灭。尔时世尊欲重宣此义。而说偈言</p>
<p>
	　　观察诸导师犹如恒河沙</p>
<p>
	　　不坏亦不去亦复不究竟</p>
<p>
	　　是则为平等观察诸如来</p>
<p>
	　　犹如恒沙等悉离一切过</p>
<p>
	　　随流而性常是则佛正觉</p>
<p>
	　　尔时大慧菩萨复白佛言。惟愿为说一切诸法<a>刹那</a>坏相。世尊。云何一切法刹那。佛告大慧。谛听谛听善思念之。当为汝说。佛告大慧。一切法者。谓善不善无记。有为无为。世间出世间。有罪无罪。有漏无漏。受不受。大慧。略说心意意识及习气。是五受阴因是心意意识习气长养。凡愚善不善妄想。大慧。修三昧乐三昧正受现法乐住。名为贤圣善无漏。大慧。善不善者。谓八识。何等为八。谓如来藏名识藏。心意意识及五识身。非外道所说。大慧。五识身者心意意识俱。善不善相展转变坏。相续流注不坏身生亦生亦灭。不觉自心现。次第灭余识生。形相差别摄受。意识五识俱相应生。刹那时不住。名为刹那。大慧。刹那者名识藏如来藏意俱。生识习气刹那。无漏习气非刹那。非凡愚所觉。计着刹那论故。不觉一切法刹那非刹那。以断见坏无为法。大慧。七识不流转。不受苦乐。非涅槃因。大慧。如来藏者。受苦乐与因俱。若生若灭。四住地无明住地所醉。凡愚不觉。刹那见妄想勋心。复次大慧。如金金刚<a>佛舍利</a>。得奇特性终不损坏。大慧。若得无间有刹那者。圣应非圣。而圣未曾不圣。如金金刚。虽经劫数称量不减。云何凡愚不善于我隐覆之说。于内外一切法作刹那想</p>
<p>
	　　大慧菩萨。复白佛言。世尊。如世尊说。<a>六波罗蜜</a>满足得成正觉。何等为六。佛告大慧。波罗蜜有三种分别。谓世间出世间出世间上上。大慧。世间波罗蜜者。我我所摄受计着。摄受二边。为种种受生处乐色声香味触故。满足檀波罗蜜。戒忍精进<a>禅定</a>智慧亦如是。凡夫神通及生梵天。大慧。出世间波罗蜜者。声闻缘觉堕摄受涅槃故。行六波罗蜜。乐自己涅槃乐。出世间上上波罗蜜者。觉自心现妄想量摄受及自心二故。不生妄想。于诸趣摄受非分。自心色相不计着。为安乐一切众生故。生檀波罗蜜。起上方便。即于彼缘妄想不生戒。是尸波罗蜜。即彼妄想不生忍知摄所摄。是羼提波罗蜜。初中后夜精勤方便。随顺修行方便。妄想不生。是毗梨耶波罗蜜。妄想悉灭不堕声闻涅槃摄受。是禅波罗蜜。自心妄想非性。智慧观察不堕二边。先身转胜而不可坏。得自觉圣趣。是般若波罗蜜。尔时世尊欲重宣此义。而说偈言</p>
<p>
	　　空无常刹那愚夫妄想作</p>
<p>
	　　如河灯种子而作刹那想</p>
<p>
	　　刹那息烦乱寂静离所作</p>
<p>
	　　一切法不生我说刹那义</p>
<p>
	　　物生则有灭不为愚者说</p>
<p>
	　　无间相续性妄想之所勋</p>
<p>
	　　无明为其因心则从彼生</p>
<p>
	　　乃至色未生中间有何分</p>
<p>
	　　相续次第灭余心随彼生</p>
<p>
	　　不住于色时何所缘而生</p>
<p>
	　　以从彼生故不如实因生</p>
<p>
	　　云何无所成而知刹那坏</p>
<p>
	　　修行者正受金刚佛<a>舍利</a></p>
<p>
	　　光音天宫殿世间不坏事</p>
<p>
	　　住于正法得如来智具足</p>
<p>
	　　<a>比丘</a>得平等云何见刹那</p>
<p>
	　　乾闼婆幻等色无有刹那</p>
<p>
	　　于不实色等视之若真实</p>
<p>
	　　尔时大慧菩萨。复白佛言。世尊。世尊记阿<a>罗汉</a>得成阿耨多罗三藐三菩提与诸菩萨等无差别。一切众生法不涅槃。谁至佛道。从初得佛至般涅槃。于其中间不说一字。亦无所答。如来常定故。亦无虑亦无察。化佛化作佛事。何故说识刹那展转坏相。金刚力士常随侍卫。不施设本际。现魔魔业恶业果报。旃遮摩纳。孙陀利女。空钵而出。恶业障现。云何如来得一切种智。而不离诸过。佛告大慧。谛听谛听善思念之。当为汝说。大慧白佛。善哉世尊。唯然受教。佛告大慧。为无余涅槃故。说诱进行菩萨行者故。此及余世界修菩萨行者。乐声闻乘涅槃。为令离声闻乘进向大乘。化佛授声闻记非是法佛。大慧。因是故记诸声闻与菩萨不异。大慧。不异者。声闻缘觉诸佛如来。烦恼障断解脱一味。非智障断。大慧。智障者。见法无我。殊胜清净。烦恼障者。先习见人无我断。七识灭法障解脱。识藏习灭究竟清净。因本住法故。前后非性。无尽本愿故。如来无虑无察而演说法。正智所化故。念不忘故无虑无察。四住地无明住地习气断故。二烦恼断离二种死。觉人法无我及二障断。大慧。心意意识眼识等七。刹那习气因离。善无漏品离。不复轮转。大慧。如来藏者。轮转涅槃苦乐因。空乱意。大慧。愚痴凡夫所不能觉。大慧。金刚力士所随护者是化佛耳。非真如来。大慧。真如来者。离一切根量。一切凡夫声闻缘觉及外道根量悉灭。得现法乐住无间法智忍故。非金刚力士所护。一切化佛不从业生。化化佛者。非佛不离佛。因陶家轮等众生所作相而说法。非自通处说自觉境界。复次大慧。愚夫依七识身灭起断见。不觉识藏故起常见。自忘想故不知本际。自忘想慧灭故解脱。四住地无明住地习气断故一切过断。尔时世尊欲重宣此义而说偈言</p>
<p>
	　　三乘亦非乘如来不磨灭</p>
<p>
	　　一切佛所说说离诸过恶</p>
<p>
	　　为诸无间智及无余涅槃</p>
<p>
	　　诱进诸下劣是故隐覆说</p>
<p>
	　　诸佛所起智即分别说道</p>
<p>
	　　诸乘非为乘彼则非涅槃</p>
<p>
	　　欲色有及见说是四住地</p>
<p>
	　　意识之所起识宅意所住</p>
<p>
	　　意及眼识等断灭说无常</p>
<p>
	　　或作涅槃见而为说<a>常住</a></p>
<p>
	　　尔时大慧菩萨。以偈问言</p>
<p>
	　　彼诸菩萨等志求佛道者</p>
<p>
	　　酒肉及与葱饮食为云何</p>
<p>
	　　惟愿无上尊哀愍为演说</p>
<p>
	　　愚夫所贪着臭秽无名称</p>
<p>
	　　虎狼所甘嗜云何而可食</p>
<p>
	　　食者生诸过不食为福善</p>
<p>
	　　惟愿为我说食不食罪福</p>
<p>
	　　大慧菩萨说偈问已。复白佛言。惟愿世尊。为我等说食不食肉功德过恶。我及诸菩萨于现在未来。当为种种悕望食肉众生分别说法。令彼众生慈心相向。得慈心已。各于住地清净明了。疾得究竟无上菩提。声闻缘觉自地止息已。亦复逮成无上菩提。恶邪论法诸外道辈。邪见断常颠倒计着。尚有遮法不听食肉。况复如来世间救护。正法成就而食肉耶</p>
<p>
	　　佛告大慧。善哉善哉。谛听谛听善思念之。当为汝说。大慧白佛。唯然受教。佛告大慧。有无量因缘不应食肉。然我今当为汝略说。谓一切众生从本已来。展转因缘常为六亲。以亲想故不应食肉。驴骡骆驼狐狗牛马人兽等肉。屠者杂卖故不应食肉。不净气分所生长故不应食肉。众生闻气悉生恐怖。如旃陀罗及谭婆等。狗见憎恶惊怖群吠故不应食肉。又令修行者慈心不生故不应食肉。凡愚所嗜臭秽不净无善名称故不应食肉。令诸咒术不成就故不应食肉。以<a>杀生</a>者见形起识深味着故不应食肉。彼食肉者诸天所弃故不应食肉。令口气臭故不应食肉。多恶梦故不应食肉。空闲林中虎狼闻香故不应食肉。令饮食无节量故不应食肉。令修行者不生厌离故不应食肉。我常说言。凡所饮食作食子肉想作服药想故不应食肉。听食肉者无有是处。复次大慧。过去有王名师子苏陀娑。食种种肉遂至食人。臣民不堪即便谋反断其奉禄。以食肉者有如是过故不应食肉</p>
<p>
	　　复次大慧。凡诸杀者为财利故杀生屠贩。彼诸愚痴食肉众生。以钱为网而捕诸肉。彼杀生者。若以财物若以钩网。取彼空行水陆众生。种种杀害屠贩求利。大慧。亦无不教不求不想而有鱼肉。以是义故不应食肉。大慧。我有时说遮五种肉。或制十种。今于此经一切种一切时。开除方便一切悉断。大慧。如来应供等正觉尚无所食。况食鱼肉。亦不教人。以大悲前行故。视一切众生。犹如一子。是故不听令食子肉。尔时世尊欲重宣此义。而说偈言</p>
<p>
	　　曾悉为亲属鄙秽不净杂</p>
<p>
	　　不净所生长闻气悉恐怖</p>
<p>
	　　一切肉与葱及诸[廿/韭]蒜等</p>
<p>
	　　种种放逸酒修行常远离</p>
<p>
	　　亦常离麻油及诸穿孔床</p>
<p>
	　　以彼诸细虫于中极恐怖</p>
<p>
	　　饮食生放逸放逸生诸觉</p>
<p>
	　　从觉生贪欲是故不应食</p>
<p>
	　　由食生贪欲贪令心迷醉</p>
<p>
	　　迷醉长爱欲生死不解脱</p>
<p>
	　　为利杀众生以财网诸肉</p>
<p>
	　　二俱是恶业死堕呌呼狱</p>
<p>
	　　若无教想求则无三净肉</p>
<p>
	　　彼非无因有是故不应食</p>
<p>
	　　彼诸修行者由是悉离远</p>
<p>
	　　十方佛世尊一切咸呵责</p>
<p>
	　　展转更相食死堕虎狼类</p>
<p>
	　　臭秽可厌恶所生常愚痴</p>
<p>
	　　多生栴陀罗猎师谭婆种</p>
<p>
	　　或生陀夷尼及诸肉食性</p>
<p>
	　　罗刹猫狸等遍于是中生</p>
<p>
	　　缚象与大云央掘利魔罗</p>
<p>
	　　及此<a>楞伽经</a>我悉制断肉</p>
<p>
	　　诸佛及菩萨声闻所呵责</p>
<p>
	　　食已无惭愧生生常痴冥</p>
<p>
	　　先说见闻疑已断一切肉</p>
<p>
	　　忘想不觉知故生食肉处</p>
<p>
	　　如彼贪欲过障碍圣解脱</p>
<p>
	　　酒肉葱[廿/韭]蒜悉为圣道障</p>
<p>
	　　未来世众生于肉愚痴说</p>
<p>
	　　言此净无罪佛听我等食</p>
<p>
	　　食如服药想亦如食子肉</p>
<p>
	　　知足生厌离修行行乞食</p>
<p>
	　　安住慈心者我说常厌离</p>
<p>
	　　虎狼诸恶兽恒可同游止</p>
<p>
	　　若食诸血肉众生悉恐怖</p>
<p>
	　　是故修行者慈心不食肉</p>
<p>
	　　食肉无慈悲永背正解脱</p>
<p>
	　　及违圣表相是故不应食</p>
<p>
	　　得生梵志种及诸修行处</p>
<p>
	　　智慧富贵家斯由不食肉</p>
		

	
	

		</div></div><hr><script charset='utf-8' src='../../js/footer.js'></script></body></html>