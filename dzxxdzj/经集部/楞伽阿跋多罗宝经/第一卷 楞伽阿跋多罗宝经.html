<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 楞伽阿跋多罗宝经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 楞伽阿跋多罗宝经</center></div><div class='fo'><center>经文出处:来自无量光明网</center><br/><br>
			<p>
	　　<strong>第一卷 楞伽阿跋多罗宝经</strong></p>
<p>
	　　楞伽阿跋多罗宝经 序言</p>
<p>
	　　朝议大夫直龙图阁权江淮荆浙等路制置盐矾兼发运副使上护军赐紫金鱼袋蒋之奇撰</p>
<p>
	　　之奇尝苦<a>楞伽经</a>难读。又难得善本。会南都太子太保致政张公施此经。而眉山苏子瞻为书而刻之板。以为金山<a>常住</a>。金山长老佛印大师了元持以见寄。之奇为之言曰。佛之所说经总十二部。而其多至于五千卷。方其<a>正法</a>流行之时。人有闻半偈得一句而悟入者盖不可为量数。至于像法末法之后。去圣既远。人始溺于文字。有入海算沙之困。而于一真之体。乃漫不省解。于是有祖师出焉。直指人心见性成佛。以为教外别传。于动容发语之顷。而上根利器之人。已目击而得之矣。故云门至于骂佛。而药山至戒人不得<a>读经</a>。皆此意也。由是去佛而谓之禅。离义而谓之玄。故<a>学佛</a>者。必诋禅。而讳义者。亦必宗玄。二家之徒。更相非而不知。其相为用也。且禅者。<a>六度</a>之一也。顾岂异于佛哉。之奇以为。禅出于佛。而玄出于义。不以佛废禅。不以玄废义。则其近之矣。冉求问闻斯行诸。<a>孔子</a>曰。闻斯行之。子路问。闻斯行诸。曰有父兄在。如之何。其闻斯行之。求也退故进之。由也兼人故退之。说岂有常哉。救其偏而已。学佛之敝。至于溺经文惑句义。而人不体玄。则言禅以救之。学禅之敝。至于驰空言玩琦辩。而人不了义。则言佛以救之。二者更相救。而<a>佛法</a>完矣。昔达磨西来。既已传心印于二祖。且云。吾有楞伽经四卷。亦用付汝。即是如来心地要门。令诸众生开示悟入。此亦佛与禅并传。而玄与义俱付也。至五祖。始易以<a>金刚经</a>传授。故六祖闻客读金刚经。而问其所从来。客云。我从蕲州黄梅县东五祖山来。五祖大师常劝僧俗。但持金刚经。即自见性成佛矣则是持金刚经者。始于五祖。故金刚以是盛行于世。而楞伽遂无传焉。今之传者。寔自张公倡之。之奇过南都谒张公。亲闻公说楞伽因缘。始张公自三司使翰林学士出守滁。一日入琅琊僧舍。见一经函。发而视之。乃楞伽经也。恍然觉其前生之所书。笔画宛然。其殆神先受之甚明也。之奇闻。羊叔子五岁时。令乳母取所弄金镮。乳母谓之。汝初无是物。祜即自诣邻人李氏东垣桑木中。探得之。主人惊曰。此吾亡儿所失物也。云何持去。乳母具言之。知祜之前身为李氏子也。白乐天始生七月。姆指之无两字。虽试百数不差。九岁谙识声律。史氏以为笃于才章。盖天禀。然而乐天固自以为宿习之缘矣。人之以是一真不灭之性。而死生去来于天地之间。其为世数。虽折天下之草木以为筹箸。不能算之矣。然以沦于死生。神识疲耗不能复记。惟圆明不昧之人知焉。有如张公以高文大册再中制。举登侍从。秉钧轴出入朝廷。逾四十年。风烈事业。播人耳目。则其前身。尝为大善知识。无足疑者。其能记忆前世之事。岂不谓信然哉。故因读楞伽新经。而记其因缘于经之端云</p>
<p>
	　　楞伽阿跋多罗宝经序</p>
<p>
	　　朝奉郎新差知登州军州兼管内劝农事骑都尉借绯苏轼书</p>
<p>
	　　楞伽阿跋多罗宝经。先佛所说。微妙第一真实了义。故谓之佛语心品。祖师达磨。以付二祖曰。吾观震旦所有经教。惟楞伽四卷。可以印心。祖祖相授。以为心法。如医之难经。句句皆理。字字皆法。后世达者。神而明之。如盘走珠。如珠走盘。无不可者。若出新意。而弃旧学。以为无用。非愚无知。则狂而已。近岁学者。各宗其师。务从简便。得一句一偈。自谓子证。至使妇人孺子。抵掌嬉笑。争谈<a>禅悦</a>。高者为名。下者为利。余波末流。无所不至。而佛法微矣。譬如俚俗医师。不由经论。直授方药。以之疗病。非不或中。至于遇病。辄应悬断死生。则与知经学古者。不可同日语矣。世人徒见其有一至之功。或捷于古人。因谓难经不学而可。岂不误哉楞伽义辄幽[耳*少]。文字简古。读者或不能句。而况遗文以得义。忘义以了心者乎。此其所以寂寥于世。几废而仅存也。太子太保乐全先生张公安道。以广大心。得清净觉。庆历中尝为滁州。至一僧舍。偶见此经入手。恍然如获旧物。开卷未终。夙障冰解。细视笔画。手迹宛然。悲喜太息。从是悟入。常以经首四偈。发明心要。轼游于公之门。三十年矣。今年二月过南都。见公于私第。公时年七十九。幻灭都尽。惠光浑圜。而轼亦老于忧患百念灰冷。公以为可教者乃授此经。且以钱三十万。使印施于江淮间。而金山长老。佛印大师了元曰。印施有尽。若书而刻之则无尽。轼乃为书之。而元使其侍者晓机走钱塘。求善工刻之板。遂以为金山常住</p>
<p>
	　　元丰八年九月九日</p>
<p>
	　　楞伽阿跋多罗宝经 第一卷</p>
<p>
	　　宋<a>天竺</a><a>三藏</a>求那跋陀罗译</p>
<p>
	　　一切佛语心品第一之一</p>
<p>
	　　如是我闻。一时佛住南海滨楞伽山顶。种种宝华以为庄严。与大<a>比丘</a>僧及大<a>菩萨</a>众俱。从彼种种异佛刹来。是诸菩萨摩诃萨。无量三昧<a>自在</a>之力<a>神通</a>游戏。大慧菩萨摩诃萨而为上首。一切诸<a>佛手</a>灌其顶。自心现境界善解其义。种种众生。种种心色。无量度门随类普现。于五法自性识二种<a>无我</a>。究竟通达。尔时大慧菩萨与摩帝菩萨。俱游一切诸佛刹土。承佛神力。从坐而起偏袒右肩右膝着地合掌恭敬。以偈赞曰</p>
<p>
	　　<a>世间</a>离生灭犹如<a>虚空</a>华</p>
<p>
	　　智不得有无而兴大悲心</p>
<p>
	　　一切法如幻远离于心识</p>
<p>
	　　智不得有无而兴大悲心</p>
<p>
	　　远离于断常世间恒如梦</p>
<p>
	　　智不得有无而兴大悲心</p>
<p>
	　　知人法无我烦恼及尔炎</p>
<p>
	　　常清净无相而兴大悲心</p>
<p>
	　　一切无<a>涅槃</a>无有涅槃佛</p>
<p>
	　　无有佛涅槃远离觉所觉</p>
<p>
	　　若有若无有是二悉俱离</p>
<p>
	　　牟尼寂静观是则远离生</p>
<p>
	　　是名为不取今世后世净</p>
<p>
	　　尔时大慧菩萨。偈赞佛已自说姓名</p>
<p>
	　　我名为大慧通达于大乘</p>
<p>
	　　今以百八义仰咨尊中上</p>
<p>
	　　世间解之士闻彼所说偈</p>
<p>
	　　观察一切众告诸佛子言</p>
<p>
	　　汝等诸佛子今皆恣所问</p>
<p>
	　　我当为汝说<a>自觉</a>之境界</p>
<p>
	　　尔时大慧菩萨摩诃萨承佛所听。顶<a>礼佛</a>足合掌恭敬。以偈问曰</p>
<p>
	　　云何净其念云何念增长</p>
<p>
	　　云何见痴惑云何惑增长</p>
<p>
	　　何故刹土化相及诸外道</p>
<p>
	　　云何无受欲何故名无受</p>
<p>
	　　何故名佛子<a>解脱</a>至何所</p>
<p>
	　　谁缚谁解脱何等禅境界</p>
<p>
	　　云何有三乘唯愿为解说</p>
<p>
	　　缘起何所生云何作所作</p>
<p>
	　　云何俱异说云何为增长</p>
<p>
	　　云何无色定及以灭正受</p>
<p>
	　　云何为想灭何因从定觉</p>
<p>
	　　云何所作生进去及持身</p>
<p>
	　　云何现分别云何生诸地</p>
<p>
	　　破三有者谁何处身云何</p>
<p>
	　　往生何所至云何最胜子</p>
<p>
	　　何因得神通及自在三昧</p>
<p>
	　　云何三昧心最胜为我说</p>
<p>
	　　云何名为藏云何意及识</p>
<p>
	　　云何生与灭云何见已还</p>
<p>
	　　云何为种姓非种及心量</p>
<p>
	　　云何建立相及与非我义</p>
<p>
	　　云何无众生云何世俗说</p>
<p>
	　　云何为断见及常见不生</p>
<p>
	　　云何佛外道其相不相违</p>
<p>
	　　云何当来世种种诸异部</p>
<p>
	　　云何空何因云何<a>刹那</a>坏</p>
<p>
	　　云何胎藏生云何世不动</p>
<p>
	　　何因如幻梦及揵闼婆城</p>
<p>
	　　世间热时炎及与水月光</p>
<p>
	　　何因说觉支及与菩提分</p>
<p>
	　　云何国土乱云何作有见</p>
<p>
	　　云何不生灭世如虚空华</p>
<p>
	　　云何觉世间云何说离字</p>
<p>
	　　离<a>妄想</a>者谁云何虚空譬</p>
<p>
	　　如实有几种几波罗蜜心</p>
<p>
	　　何因度诸地谁至无所受</p>
<p>
	　　何等二无我云何尔炎净</p>
<p>
	　　诸智有几种几戒众生性</p>
<p>
	　　谁生诸宝性摩尼真珠等</p>
<p>
	　　谁生诸语言众生种种性</p>
<p>
	　　明处及伎术谁之所显示</p>
<p>
	　　伽陀有几种长颂及短颂</p>
<p>
	　　成为有几种云何名为论</p>
<p>
	　　云何生饮食及生诸爱欲</p>
<p>
	　　云何名为王转轮及小王</p>
<p>
	　　云何守护国诸天有几种</p>
<p>
	　　云何名为地星宿及日月</p>
<p>
	　　解脱<a>修行</a>者是各有几种</p>
<p>
	　　<a>弟子</a>有几种云何阿阇梨</p>
<p>
	　　佛复有几种复有几种生</p>
<p>
	　　魔及诸异学彼各有几种</p>
<p>
	　　自性及与心彼复各几种</p>
<p>
	　　云何施设量唯愿最胜说</p>
<p>
	　　云何空风云云何念聪明</p>
<p>
	　　云何为林树云何为蔓草</p>
<p>
	　　云何象马鹿云何而捕取</p>
<p>
	　　云何为卑陋何因而卑陋</p>
<p>
	　　云何六师摄云何一阐提</p>
<p>
	　　男女及不男斯皆云何生</p>
<p>
	　　云何修行退云何修行生</p>
<p>
	　　禅师以何法建立何等人</p>
<p>
	　　众生生诸趣何相何像类</p>
<p>
	　　云何为<a>财富</a>何因致财富</p>
<p>
	　　云何为释种何因有释种</p>
<p>
	　　云何甘[这-言+蔗]种无上尊愿说</p>
<p>
	　　云何长苦仙彼云何教授</p>
<p>
	　　如来云何于一切时刹现</p>
<p>
	　　种种名色类最胜子围绕</p>
<p>
	　　云何不食肉云何制断肉</p>
<p>
	　　食肉诸种类何因故食肉</p>
<p>
	　　云何日月形须弥及莲华</p>
<p>
	　　师子胜相刹侧住覆世界</p>
<p>
	　　如因陀罗网或悉诸珍宝</p>
<p>
	　　箜篌细腰鼓状种种诸华</p>
<p>
	　　或离日月光如是等无量</p>
<p>
	　　云何为化佛云何报生佛</p>
<p>
	　　云何如如佛云何智慧佛</p>
<p>
	　　云何于欲界不成等正觉</p>
<p>
	　　何故色究竟离欲得菩提</p>
<p>
	　　善逝般涅槃谁当持正法</p>
<p>
	　　天师住久如正法几时住</p>
<p>
	　　悉檀及与见各复有几种</p>
<p>
	　　毗尼比丘分云何何因缘</p>
<p>
	　　彼诸最胜子缘觉及声闻</p>
<p>
	　　何因百变易云何百无受</p>
<p>
	　　云何世俗通云何出世间</p>
<p>
	　　云何为七地唯愿为演说</p>
<p>
	　　<a>僧伽</a>有几种云何为坏僧</p>
<p>
	　　云何医方论是复何因缘</p>
<p>
	　　何故大牟尼唱说如是言</p>
<p>
	　　迦叶拘留孙拘那含是我</p>
<p>
	　　何故说断常及与我无我</p>
<p>
	　　何不一切时演说真实义</p>
<p>
	　　而复为众生分别说心量</p>
<p>
	　　何因男女林诃梨阿摩勒</p>
<p>
	　　鸡罗及铁围金刚等诸山</p>
<p>
	　　无量宝庄严仙闼婆充满</p>
<p>
	　　无上世间解闻彼所说偈</p>
<p>
	　　大乘诸度门诸佛心第一</p>
<p>
	　　(此心如树木坚实心非念虑心也)善哉善哉问</p>
<p>
	　　大慧善谛听我今当次第</p>
<p>
	　　如汝所问说生及与不生</p>
<p>
	　　涅槃空刹那趣至无自性</p>
<p>
	　　佛诸波罗蜜佛子与声闻</p>
<p>
	　　缘觉诸外道及与无色行</p>
<p>
	　　如是种种事须弥巨海山</p>
<p>
	　　洲渚刹土地星宿及日月</p>
<p>
	　　外道天修罗解脱自在通</p>
<p>
	　　力禅三摩提灭及如意足</p>
<p>
	　　觉支及道品诸<a>禅定</a>无量</p>
<p>
	　　诸阴身往来正受灭尽定</p>
<p>
	　　三昧起心说心意及与识</p>
<p>
	　　无我法有五自性想所想</p>
<p>
	　　及与现二见乘及诸种性</p>
<p>
	　　金银摩尼等一阐提大种</p>
<p>
	　　荒乱及一佛智尔焰得向</p>
<p>
	　　众生有无有象马诸禽兽</p>
<p>
	　　云何而捕取譬因成悉檀</p>
<p>
	　　及与作所作郁林迷惑通</p>
<p>
	　　心量不现有诸地不相至</p>
<p>
	　　百变百无受医方工巧论</p>
<p>
	　　伎术诸明处诸山须弥地</p>
<p>
	　　巨海日月量下中上众生</p>
<p>
	　　身各几微尘一一刹几尘</p>
<p>
	　　弓弓数有几肘步拘楼舍</p>
<p>
	　　半由延由延兔毫窓尘蚁</p>
<p>
	　　羊毛[麸-夫+黄]麦尘钵他几[麸-夫+广]麦</p>
<p>
	　　阿罗[麸-夫+广]麦几独笼那佉梨</p>
<p>
	　　勒叉及举利乃至频婆罗</p>
<p>
	　　是各有几数为有几阿[少/兔]</p>
<p>
	　　名舍梨沙婆几舍梨沙婆</p>
<p>
	　　名为一赖提几赖提摩沙</p>
<p>
	　　为摩沙陀那几摩沙陀那</p>
<p>
	　　名为陀那罗复几陀那罗</p>
<p>
	　　为迦梨沙那几迦梨沙那</p>
<p>
	　　为成一波罗此等积聚相</p>
<p>
	　　几波罗弥楼是等所应请</p>
<p>
	　　何须问余事声闻辟支佛</p>
<p>
	　　佛及最胜子身各有几数</p>
<p>
	　　何故不问此火焰几阿[少/兔]</p>
<p>
	　　风阿[少/兔]复几根根几阿[少/兔]</p>
<p>
	　　毛孔眉毛几护财自在王</p>
<p>
	　　转轮圣帝王云何王守护</p>
<p>
	　　云何为解脱广说及句说</p>
<p>
	　　如汝之所问众生种种欲</p>
<p>
	　　种种诸饮食云何男女林</p>
<p>
	　　金刚坚固山云何如幻梦</p>
<p>
	　　野鹿渴爱譬云何山天仙</p>
<p>
	　　犍闼婆庄严解脱至何所</p>
<p>
	　　谁缚谁解脱云何禅境界</p>
<p>
	　　变化及外道云何无因作</p>
<p>
	　　云何有因作有因无因作</p>
<p>
	　　及非有无因云何现已灭</p>
<p>
	　　云何净诸觉云何诸觉转</p>
<p>
	　　及转诸所作云何断诸想</p>
<p>
	　　云何三昧起破三有者谁</p>
<p>
	　　何处为何身云何无众生</p>
<p>
	　　而说有吾我云何世俗说</p>
<p>
	　　唯愿广分别所问相云何</p>
<p>
	　　及所问非我云何为胎藏</p>
<p>
	　　及种种异身云何断常见</p>
<p>
	　　云何心得定言说及诸智</p>
<p>
	　　戒种性佛子云何成及论</p>
<p>
	　　云何师弟子种种诸众生</p>
<p>
	　　斯等复云何云何为饮食</p>
<p>
	　　聪明广施设云何树葛縢</p>
<p>
	　　最胜子所问云何种种刹</p>
<p>
	　　仙人长苦行云何为族姓</p>
<p>
	　　从何师受学云何为丑陋</p>
<p>
	　　云何人修行欲界何不觉</p>
<p>
	　　阿迦腻吒成云何俗神通</p>
<p>
	　　云何为比丘云何为化佛</p>
<p>
	　　云何为报佛云何为如如</p>
<p>
	　　平等智慧佛云何为众僧</p>
<p>
	　　佛子如是问箜篌腰鼓花</p>
<p>
	　　刹土离光明心地者有七</p>
<p>
	　　所问皆如实此及余众多</p>
<p>
	　　佛子所应问一一相相应</p>
<p>
	　　远离诸见过悉檀离言说</p>
<p>
	　　我今当显示次第建立句</p>
<p>
	　　佛子善谛听此上百八句</p>
<p>
	　　如诸佛所说</p>
<p>
	　　不生句生句。常句无常句。相句无相句。住异句非住异句。刹那句非刹那句。自性句离自性句。空句不空句。断句不断句。边句非边句。中句非中句。常句非常句(凡有三常此常<a>梵音</a>与上常音异也)。缘句非缘句。因句非因句。烦恼句非烦恼句。爱句非爱句。方便句非方便句。巧句非巧句。净句非净句。成句非成句。譬句非譬句。弟子句非弟子句。师句非师句。种性句非种性句。三乘句非三乘句。所有句无所有句。愿句非愿句。三轮句非三轮句。相句非相句。有品句非有品句。俱句非俱句。缘自圣智现法乐句非现法乐句。刹土句非刹土句。阿[少/兔]句非阿[少/兔]句。水句非水句。弓句非弓句。实句非实句。数句非数句(此物之数也)。数句非数句(此数霜缕反)。明句非明句。虚空句非虚空句。云句非云句。工巧伎术明处句。非明处句。风句非风句。地句非地句。心句非心句。施设句非施设句。自性句非自性句。阴句非阴句。众生句非众生句。慧句非慧句。涅槃句非涅槃句。尔焰句非尔焰句。外道句非外道句。荒乱句非荒乱句。幻句非幻句。梦句非梦句。焰句非焰句。像句非像句。轮句非轮句。揵闼婆句非揵闼婆句。天句非天句。饮食句非饮食句。淫欲句非淫欲句。见句非见句。波罗蜜句非波罗蜜句。戒句非戒句。日月星宿句非日月星宿句。谛句非谛句。果句非果句。灭起句非灭起句。治句非治句。相句非相句。支句非支句。巧明处句非巧明处句。禅句非禅句。迷句非迷句。现句非现句。护句非护句。族句非族句。仙句非仙句。王句非王句。摄受句非摄受句。实句非实句。记句非记句。一阐提句非一阐提句。女男不男句非女男不男句。味句非味句。事句非事句。身句非身句。觉句非觉句。动句非动句。根句非根句。有为句非有为句。无为句非无为句。因果句非因果句。色究竟句非色究竟句。节句非节句。郁树藤句非郁树藤句。杂句非杂句。说句非说句。毗尼句非毗尼句。比丘句非比丘句。处句非处句。字句非字句。大慧。是百八句先佛所说。汝及诸菩萨摩诃萨。应当修学</p>
<p>
	　　尔时大慧菩萨摩诃萨复白佛言。<a>世尊</a>。诸识有几种生住灭。佛告大慧。诸识有二种生住灭。非思量所知。诸识有二种生。谓流注生及相生。有二种住。谓流注住及相住。有二种灭。谓流注灭及相灭。诸识有三种相。谓转相业相真相。大慧。略说有三种识。广说有八相。何等为三。谓真识现识及分别事识。大慧。譬如明镜持诸色像。现识处现亦复如是。大慧。现识及分别事识。此二坏不坏。相展转因。大慧。不思议薰。及不思议变。是现识因。大慧。取种种尘。及无始妄想薰。是分别事识因。大慧。若覆彼真识。种种不实诸虚妄灭。则一切根识灭。大慧。是名相灭。大慧。相续灭者。相续所因灭则相续灭。所从灭及所缘灭则相续灭。大慧。所以者何。是其所依故。依者谓无始妄想薰。缘者谓自心见等识境妄想。大慧。譬如泥团微尘非异非不异。金庄严具亦复如是。大慧。若泥团微尘异者。非彼所成而实彼成。是故不异。若不异者。则泥团微尘应无分别。如是大慧。转识藏识真相若异者。藏识非因。若不异者。转识灭藏识亦应灭。而自真相实不灭。是故大慧。非自真相识灭。但业相灭。若自真相灭者。藏识则灭。大慧。藏识灭者。不异外道断见论议。大慧。彼诸外道作如是论。谓摄受境界灭识流注亦灭。若识流注灭者。无始流注应断。大慧。外道说流注生因非眼识色明集会而生。更有异因。大慧。彼因者说言。若胜妙若士夫若自在若时若微尘</p>
<p>
	　　复次大慧。有七种性自性。所谓集性自性。性自性。相性自性。大种性自性。因性自性。缘性自性。成性自性。复次大慧。有七种第一义。所谓心境界。慧境界。智境界。见境界。超二见境界。超子地境界。如来自到境界。大慧。此是过去未来现在诸如来应供等正觉性自性第一义心(此心梵音肝栗大肝栗大宋言心谓如树木心非念卢心念卢心梵音云质多也)。以性自性第一义心。成就如来世间出世间出世间上上法。圣慧眼入自共相建立。如所建立。不与外道论恶见共。大慧。云何外道论恶见共。所谓自境界妄想见。不觉识自心所现。分齐不通。大慧。愚痴凡夫性无性自性第一义作二见论。复次大慧。妄想三有苦灭。无知爱业缘灭。自心所现幻境。随见今当说。大慧。若有<a>沙门</a><a>婆罗门</a>。欲令无种有种因果现。及事时住。缘阴界入生住。或言生已灭。大慧。彼若相续若事若生若有若涅槃若道若业若果若谛。破坏断灭论。所以者何。以此现前不可得及见始非分故。大慧。譬如破瓶不作瓶事。亦如焦种不作牙事。如是大慧。若阴界入性。已灭今灭当灭。自心妄想见。无因故彼无次第生。大慧。若复说无种有种识三缘合生者。龟应生毛。沙应出油。汝宗则坏。违决定义。有种无种说有如是过。所作事业悉空无义。大慧。彼诸外道说有三缘合生者。所作方便因果自相。过去未来现在有种无种相。从本已来成事相承觉想地转。自见过习气。作如是说。如是大慧。愚痴凡夫恶见所害。邪曲迷醉。无智妄称一切智说。大慧。若复诸余沙门婆罗门。见离自性浮云火轮揵闼婆城。无生幻焰水月及梦。内外心现妄想。无始虚伪不离自心。妄想因缘灭尽。离妄想说所说观所观。受用建立身之藏识。于识境界摄受及摄受者不相应。无所有境界离生住灭。自心起随入分别。大慧。彼菩萨不久当得<a>生死</a>涅槃平等。大悲巧方便无开发方便。大慧。彼一切众生界皆悉如幻。不勤因缘远离内外境界。心外无所见。次第随入无相处。次第随入从地至地三昧境界。解<a>三界</a>如幻。分别观察。当得如幻三昧。度自心现无所有。得住般若波罗蜜。舍离彼生所作方便。金刚喻三摩提随入如来身。随入如如化。神通自在慈悲方便具足庄严等入一切佛刹外道入处。离心意<a>意识</a>。是菩萨渐次转身得如来身。大慧。是故欲得如来随入身者。当远离阴界入心因缘所作方便生住灭妄想虚伪。<a>唯心</a>直进。观察无始虚伪过妄想习气因三有思惟无所有佛地无生到自觉圣趣。自心自在到无开发行。如随众色摩尼。随入众生微细之心。而以<a>化身</a>随心量度。诸地渐次相续建立。是故大慧。自悉檀善应当修学。尔时大慧菩萨复白佛言。世尊。所说心意意识五法自性相。一切诸佛菩萨所行。自心见等所缘境界不和合。显示一切说成真实相。一切佛语心。为楞伽国摩罗耶山海中住处诸大菩萨。说如来所叹海浪藏识境界法身。尔时世尊告大慧菩萨言。四因缘故眼识转。何等为四。谓自心现摄受不觉。无始虚伪过色习气计着。识性自性欲见种种色相。大慧。是名四种因缘。水流处藏识转识浪生。大慧。如眼识一切诸根微尘毛孔俱生。随次境界生亦复如是。譬如明镜现众色像。大慧。犹如猛风吹大海水。外境界风飘荡心海识浪不断。因所作相异不异。合业生相深入计着。不能了知色等自性。故五识身转。大慧。即彼五识身俱因。差别分段相知。当知是意识因。彼身转。彼不作是念。我展转相因。自心现妄想计着转。而彼各各坏相俱转。分别境界分段差别。谓彼转如修<a>行者</a>入禅三昧。微细习气转。而不觉知而作是念。识灭然后入禅正受。实不识灭而入正受。以习气种子不灭故不灭。以境界转摄受不具故灭。大慧。如是微细藏识究竟边际。除诸如来及住地菩萨。诸声闻缘觉外道修行所得三昧智慧之力。一切不能测量决了。余地相智慧巧便。分别决断句义。最胜无边善根成熟。离自心现妄想虚伪。宴坐山林下中上修。能见自心妄想流注。无量刹土诸佛灌顶。得自在力神通三昧。诸善知识佛子眷属。彼心意意识自心所现自性境界。虚妄之想生死有海。业爱无知。如是等因悉以<a>超度</a>。是故大慧。诸修行者应当亲近最胜知识。尔时世尊欲重宣此义而说偈言</p>
<p>
	　　譬如巨海浪斯由猛风起</p>
<p>
	　　洪波鼓冥壑无有断绝时</p>
<p>
	　　藏识海常住境界风所动</p>
<p>
	　　种种诸识浪腾跃而<a>转生</a></p>
<p>
	　　青赤种种色珂乳及石蜜</p>
<p>
	　　淡味众华果日月与光明</p>
<p>
	　　非异非不异海水起波浪</p>
<p>
	　　七识亦如是心俱和合生</p>
<p>
	　　譬如海水变种种波浪转</p>
<p>
	　　七识亦如是心俱和合生</p>
<p>
	　　谓彼藏识处种种诸识转</p>
<p>
	　　谓以彼意识思惟诸相义</p>
<p>
	　　不坏相有八无相亦无相</p>
<p>
	　　譬如海波浪是则无差别</p>
<p>
	　　诸识心如是异亦不可得</p>
<p>
	　　心名采集业意名广采集</p>
<p>
	　　诸识识所识现等境说五</p>
<p>
	　　尔时大慧菩萨。以偈问曰</p>
<p>
	　　青赤诸色像众生发诸识</p>
<p>
	　　如浪种种法云何唯愿说</p>
<p>
	　　尔时世尊。以偈答曰</p>
<p>
	　　青赤诸杂色波浪悉无有</p>
<p>
	　　采集业说心开悟诸凡夫</p>
<p>
	　　彼业悉无有自心所摄离</p>
<p>
	　　所摄无所摄与彼波浪同</p>
<p>
	　　受用建立身是众生现识</p>
<p>
	　　于彼现诸业譬如水波浪</p>
<p>
	　　尔时大慧菩萨。复说偈言</p>
<p>
	　　大海波浪性鼓跃可分别</p>
<p>
	　　藏与业如是何故不觉知</p>
<p>
	　　尔时世尊。以偈答曰</p>
<p>
	　　凡夫无智慧藏识如巨海</p>
<p>
	　　业相犹波浪依彼譬类通</p>
<p>
	　　尔时大慧菩萨。复说偈言</p>
<p>
	　　日出光等照下中上众生</p>
<p>
	　　如来照世间为愚说真实</p>
<p>
	　　已分部诸法何故不说实</p>
<p>
	　　尔时世尊。以偈答曰</p>
<p>
	　　若说真实者彼心无真实</p>
<p>
	　　譬如海波浪镜中像及梦</p>
<p>
	　　一切俱时现心境界亦然</p>
<p>
	　　境界不具故次第业转生</p>
<p>
	　　识者识所识意者意谓然</p>
<p>
	　　五则以显现无有定次第</p>
<p>
	　　譬如工画师及与画弟子</p>
<p>
	　　布彩图众形我说亦如是</p>
<p>
	　　彩色本无文非笔亦非素</p>
<p>
	　　为悦众生故绮错缋众像</p>
<p>
	　　言说别施行真实离名字</p>
<p>
	　　分别应初业修行示真实</p>
<p>
	　　真实自悟处觉想所觉离</p>
<p>
	　　此为佛子说愚者广分别</p>
<p>
	　　种种皆如幻虽现无真实</p>
<p>
	　　如是种种说随事别施设</p>
<p>
	　　所说非所应于彼为非说</p>
<p>
	　　彼彼诸病人良医随处方</p>
<p>
	　　如来为众生随心应量说</p>
<p>
	　　妄想非境界声闻亦非分</p>
<p>
	　　哀愍者所说自觉之境界</p>
<p>
	　　复次大慧。若菩萨摩诃萨欲知自心<a>现量</a>摄受及摄受者妄想境界。当离群聚习俗睡眠。初中后夜常自<a>觉悟</a>修行方便。当离恶见经论言说及诸声闻缘觉乘相。当通达自心现妄想之相。复次大慧。菩萨摩诃萨建立智慧相住已。于上圣智三相当勤修学。何等为圣智三相当勤修学。所谓无所有相。一切诸佛自愿处相。自觉圣智究竟之相。修行得此已。能舍跛驴心慧智相。得最胜子第八之地。则于彼上三相修生。大慧。无所有相者。谓声闻缘觉及外道相彼修习生。大慧。自愿处相者。谓诸先佛自愿处修生。大慧。自觉圣智究竟相者。一切<a>法相</a>无所计着。得如幻三昧身。诸佛地处进趣行生。大慧。是名圣智三相。若成就此圣智三相者。能到自觉圣智境界。是故大慧。圣智三相当勤修学。尔时大慧菩萨摩诃萨。知大菩萨众心之所念。名圣智事分别自性经。承一切佛威神之力。而白佛言。世尊。唯愿为说圣智事分别自性经百八句分别所依。如来应供等正觉。依此分别说菩萨摩诃萨入自相共相妄想自性。以分别说妄想自性故则能善知。周遍观察人法无我。净除妄想照明诸地。超越一切声闻缘觉及诸外道诸禅定乐观察如来不可思议所行境界。毕定舍离五法自性。诸佛如来法身智慧。善自庄严。超幻境界。升一切佛刹兜率天宫乃至色究竟天宫。逮得如来常住法身。佛告大慧。有一种外道。作无所有妄想计着。觉知因尽。兔无角想。如兔无角一佛法亦复如是。大慧。复有余外道。见种．求那．极微．陀罗骠．形处．横法各各差别。见已计着无兔角横法。作牛有角想。大慧。彼堕二见不解心量。自心境界妄想增长。身受用建立妄想限量。大慧。一切法性亦复如是。离有无不应作想。大慧。若复离有无而作兔无角想。是名邪想。彼因待观故兔无角不应作想。乃至微尘分别事性悉不可得。大慧圣境界离。不应作牛有角想。尔时大慧菩萨摩诃萨白佛言。世尊。得无妄想者。见不生想已。随比思量观察不生妄想言无耶。佛告大慧。非观察不生妄想言无。所以者何。妄想者。因彼生故。依彼角生妄想。以依角生妄想。是故言依因。故离异不异。故非观察不生妄想言无角。大慧。若复妄想异角者。则不因角生。若不异者。则因彼故。乃至微尘分析推求悉不可得。不异角故。彼亦非性。二俱无性者。何法何故而言无耶。大慧。若无故无角。观有故言兔无角者。不应作想。大慧。不正因故。而说有无二俱不成。大慧。复有余外道见。计着色空事形处横法不能善知虚空分齐。言色离虚空。起分齐见妄想。大慧。虚空是色。随入色种。大慧。色是虚空。持所持处所建立性。色空事分别当知。大慧。四大种生时自相各别。亦不住虚空。非彼无虚空。如是大慧。观牛有角故兔无角。大慧。有牛角者析为微尘。又分别微尘刹那不住。彼何所观故而言无耶。若言观余物者。彼法亦然</p>
<p>
	　　尔时世尊告大慧菩萨摩诃萨言。当离兔角牛角虚空形色异见妄想。汝等诸菩萨摩诃萨。当思惟自心现妄想。随入为一切刹土最胜子。以自心现方便而教授之。尔时世尊欲重宣此义。而说偈言</p>
<p>
	　　色等及心无色等长养心</p>
<p>
	　　身．受用．安立识藏现众生</p>
<p>
	　　心意及与识自性法有五</p>
<p>
	　　无我二种净广说者所说</p>
<p>
	　　长短有无等展转互相生</p>
<p>
	　　以无故成有以有故成无</p>
<p>
	　　微尘分别事不起色妄想</p>
<p>
	　　心量安立处恶见所不乐</p>
<p>
	　　觉想非境界声闻亦复然</p>
<p>
	　　救世之所说自觉之境界</p>
<p>
	　　尔时大慧菩萨。为净自心现流故。复请如来白佛言。世尊。云何净除一切众生自心现流。为顿为渐耶。佛告大慧。渐净非顿。如庵罗果渐熟非顿如来净除一切众生自心现流。亦复如是。渐净非顿。譬如陶家造作诸器。渐成非顿。如来净除一切众生自心现流亦复如是。渐净非顿。譬如大地渐生万物非顿生也。如来净除一切众生自心现流。亦复如是。渐净非顿。譬如人学音乐书画种种技术。渐成非顿。如来净除一切众生自心现流。亦复如是。渐净非顿。譬如明镜顿现一切无相色像。如来净除一切众生自心现流。亦复如是。顿现无相无有所有清净境界。如日月轮顿照显示一切色像。如来为离自心现习气过患众生。亦复如是。顿为显示不思议智最胜境界。譬如藏识顿分别知自心现及身安立受用境界。彼诸依佛亦复如是(依者胡本云津腻谓化佛是真佛气分也)。顿熟众生所处境界。以修行者安处于彼色究竟天。譬<a>如法</a>佛所作依<a>佛光</a>明照曜。自觉圣趣亦复如是。彼于法相有性无性恶见妄想。照令除灭。大慧。法依佛说一切法入自相共相。自心现习气因。相续妄想自性计着因。种种无实幻种种计着不可得。复次大慧。计着缘起自性生妄想自性相。大慧。如工幻师依草木瓦石作种种幻。起一切众生若干形色。起种种妄想彼诸妄想亦无真实。如是大慧。依缘起自性。起妄想自性。种种妄想心种种想行事妄想相计着习气妄想。大慧。是为妄想自性相生。大慧。是名依佛<a>说法</a>。大慧。法佛者。离心自性相。自觉圣所缘境界建立施作。大慧。化佛者。说施戒忍精进禅定及心智慧离阴界入解脱识相分别观察建立。超外道见无色见。大慧。又法佛者。离攀缘所缘离一切所作根量相灭。非诸凡夫声闻缘觉外道计着我相所著境界。自觉圣究竟差别相建立。是故大慧。自觉圣差别相当勤修学。自心现见应当除灭</p>
<p>
	　　复次大慧。有二种声闻乘通分别相。谓得自觉圣差别相。及性妄想自性计着相。云何得自觉圣差别相声闻。谓无常苦空无我境界。<a>真谛</a>离欲寂灭。息阴界入自共相外不坏相。如实知心得寂止。心寂止已。禅定解脱三昧<a>道果</a>正受解脱。不离习气不思议变易死。得自觉圣乐住声闻。是名得自觉圣差别相声闻。大慧。得自觉圣差别乐住菩萨摩诃萨。非灭门乐正受乐。顾愍众生及本愿不作证。大慧。是名声闻得自觉圣差别相乐。菩萨摩诃萨。于彼得自觉圣差别相乐。不应修学。大慧。云何性妄想自性计着相声闻。所谓大种青黄赤白坚湿暖动。非作生自相共相。先胜善说。见已于彼起自性妄想菩萨摩诃萨于彼应知应舍。随入法无我想。灭人无我相见。渐次诸地相续建立。是名诸声闻性妄想自性计着相</p>
<p>
	　　尔时大慧菩萨摩诃萨白佛言。世尊。世尊所说常及不思议自觉圣趣境界及第一义境界。世尊。非诸外道所说常不思议因缘耶。佛告大慧。非诸外道因缘得常不思议。所以者何。诸外道常不思议。不因自相成。若常不思议。不因自相成者。何因显现常不思议</p>
<p>
	　　复次大慧。不思议若因自相成者。彼则应常。由作者因相。故常不思议不成。大慧。我第一义常不思议。第一义因相成。离性非性得自觉性故有相。第一义智因故有因。离性非性故。譬如无作虚空涅槃灭尽故常。如是大慧。不同外道常不思议论如是大慧。此常不思议诸如来自觉圣智所得。是故常不思议自觉圣智所得。应得修学</p>
<p>
	　　复次大慧。外道常不思议。无常性异相因故。非自作因相力故常复次大慧。诸外道常不思议于所作性非性无常见已思量计常。大慧。我亦以如是因缘。所作者性非性。无常见已。自觉圣境界说彼常无因。大慧。若复诸外道因相成常不思议。因自相性非性。同于兔角。此常不思议但言说妄想。诸外道辈有如是过。所以者何。谓但言说妄想同于兔角。自因相非分。大慧。我常不思议。因自觉得相故。离所作性非性故常。非外性非性无常思量计常。大慧。若复外性非性无常。思量计常不思议常。而彼不知常不思议自因之相。去得自觉圣智境界相远。彼不应说</p>
<p>
	　　复次大慧。诸声闻畏生死妄想苦。而求涅槃。不知生死涅槃差别一切性妄想非性。未来诸根境界休息作涅槃想。非自觉圣智趣藏识转。是故凡愚说有三乘。说心量趣无所有。是故大慧。彼不知过去未来现在诸如来自心现境界。计着外心现境界。生死轮常转</p>
<p>
	　　复次大慧。一切法不生。是过去未来现在诸如来所说所以者何。谓自心现性非性。离有非有生故。大慧。一切性不生一切法如兔马等角。愚痴凡夫不实妄想自性妄想故。大慧。一切法不生。自觉圣智趣境界者。一切性自性相不生。非彼愚夫妄想二境界。自性身财建立趣自性相。大慧。藏识摄所摄相转。愚夫堕生住灭二见。悕望一切性生。有非有妄想生。非贤圣也。大慧。于彼应当修学</p>
<p>
	　　复次大慧。有五无间种性。云何为五。谓声闻乘无间种性。缘觉乘无间种性。如来乘无间种性。不定种性。各别种性。云何知声闻乘无间种性。若闻说得阴界入自共相断知时。举身毛孔熙怡欣悦。及乐修相智。不修缘起发悟之相。是名声闻乘无间种性。声闻无间见第八地。起烦恼断。习气烦恼不断。不度不思议变易死。度分段死正师子吼。我生已尽梵行已立。不受后有。如实知修习人无我。乃至得般涅槃觉。大慧。各别无间者。我人众生<a>寿命</a>长养士夫。彼诸众生作如是觉求般涅槃。复有异外道说。悉由作者见一切性已。言此是般涅槃。作如是觉。法无我见非分。彼无解脱。大慧。此诸声闻乘无间外道种性。不出出觉。为转彼恶见故应当修学。大慧。缘觉乘无间种性者。若闻说各别缘无间。举身毛竖悲泣流泪。不相近缘。所有不着。种种自身种种神通。若离若合种种变化。闻说是时其心随入。若知彼缘觉乘无间种性已。随顺为说缘觉之乘。是名缘觉乘无间种性相。大慧。彼如来乘无间种性。有四种。谓自性法无间种性。离自相法无间种性。得自觉圣无间种性。外刹<a>殊胜</a>无间种性。大慧。若闻此四事一一说时。及说自心现身财建立不思议境界时。心不惊怖者。是名如来乘无间种性相。大慧。不定种性者。谓说彼三种时。随说而入随彼而成。大慧。此是初治地者。谓种性建立。为超入无所有地故作是建立。彼自觉藏者。自烦恼习净。见法无我得三昧乐住声闻。当得如来最胜之身。尔时世尊欲重宣此义说偈言</p>
<p>
	　　须陀槃那果往来及不还</p>
<p>
	　　逮得阿<a>罗汉</a>是等心惑乱</p>
<p>
	　　三乘与一乘非乘我所说</p>
<p>
	　　愚夫少智慧诸圣远离寂</p>
<p>
	　　第一义法门远离于二教</p>
<p>
	　　住于无所有何建立三乘</p>
<p>
	　　诸禅无量等无色三摩提</p>
<p>
	　　受想悉寂灭亦无有心量</p>
<p>
	　　大慧。彼一阐提非一阐提。世间解脱谁转。大慧。一阐提有二种。一者舍一切善根。及于无始众生发愿。云何舍一切善根。谓谤菩萨藏及作恶言。此非随顺修多罗毗尼解脱之说。舍一切善根故不般涅槃。二者菩萨本自愿方便故。非不般涅槃。一切众生而般涅槃。大慧。彼般涅槃。是名不般涅槃法相。此亦到一阐提趣。大慧白佛言。世尊。此中云何毕竟不般涅槃。佛告大慧。菩萨一阐提者。知一切法本来般涅槃已。毕竟不般涅槃。而非舍一切善根一阐提也。大慧。舍一切善根一阐提者。复以如来神力故。或时善根生所以者何。谓如来不舍一切众生故。以是故。菩萨一阐提不般涅槃</p>
<p>
	　　复次大慧。菩萨摩诃萨当善三自性。云何三自性。谓妄想自性。缘起自性。成自性。大慧。妄想自性从相生。大慧白佛言。世尊。云何妄想自性从相生。佛告大慧。缘起自性事相相行。显现事相相。计著有二种妄想自性。如来应供等正觉之所建立。谓名相计着相。及事相计着相。名相计着相者。谓内外法计着。事相计着相者。谓即彼如是内外自共相计着。是名二种妄想自性相。若依若缘生。是名缘起。云何成自性。谓离名相事相妄想。圣智所得及自觉圣智趣所行境界。是名成自性如来藏心。尔时世尊欲重宣此义而说偈言</p>
<p>
	　　名相觉想自性二相正智如如</p>
<p>
	　　是则成相</p>
<p>
	　　大慧。是名观察五法自性相经。自觉圣智趣所行境界。汝等诸菩萨摩诃萨。应当修学。复次大慧。菩萨摩诃萨善观二种无我相。云何二种无我相。谓人无我及法无我。云何人无我。谓离我我所。阴界入聚。无知业爱生。眼色等摄受计着生识。一切诸根自心现器身等藏自妄想相。施设显示。如河流如种子。如灯如风如云。刹那展转坏。躁动如猨猴。乐不净处如飞蝇。无厌足如风火。无始虚伪习气因如汲水轮。生死趣有轮。种种身色。幻术神咒机发像起。善彼相知。是名人无我智。云何法无我智。谓觉阴界入妄想相自性。如阴界入离我我所。阴界入积聚。因业爱绳缚。展转相缘生无动摇。诸法亦尔。离自共相不实妄想相。妄想力是凡夫生。非圣贤也。心意识五法自性离故。大慧。菩萨摩诃萨。当善分别一切法无我。善法无我菩萨摩诃萨。不久当得初地菩萨无所有观地相。观察开觉<a>欢喜</a>。次第渐进超九地相。得法云地。于彼建立无量宝庄严大宝莲华王像大宝宫殿。幻自性境界修习生。于彼而坐同一像类。诸最胜子眷属围绕。从一切佛刹来佛手灌顶。如转轮圣王太子灌顶。超佛子地到自觉圣法趣。当得如来自在法身。见法无我故。是名法无我相。汝等诸菩萨摩诃萨。应当修学</p>
<p>
	　　尔时大慧菩萨摩诃萨复白佛言。世尊。建立诽谤相。唯愿说之。令我及诸菩萨摩诃萨。离建立诽谤二边恶见。疾得阿耨多罗三藐三菩提。觉已离常建立断诽谤见。不谤正法。尔时世尊受大慧菩萨请已。而说偈言</p>
<p>
	　　建立及诽谤无有彼心量</p>
<p>
	　　身受用建立及心不能知</p>
<p>
	　　愚痴无智慧建立及诽谤</p>
<p>
	　　尔时世尊于此偈义。复重显示告大慧言。有四种非有有建立。云何为四。谓非有相建立。非有见建立。非有因建立。非有性建立。是名四种建立。又诽谤者。谓于彼所立无所得。观察非分而起诽谤。是名建立诽谤相。复次大慧。云何非有相建立相。谓阴界入非有自共相而起计着。此如是。此不异。是名非有相建立相。此非有相建立妄想。无始虚伪过种种习气计着生。大慧。非有见建立相者。若彼如是阴界入我人众生寿命长养士夫见建立。是名非有见建立相。大慧。非有因建立相者。谓初识无因生。后不实如幻本不生。眼色眼界念。前生生已实已还坏。是名非有因建立相。大慧。非有性建立相者。谓虚空灭般涅槃非作。计性建立。此离性非性。一切法如兔马等角。如垂发现。离有非有。建立及诽谤愚夫妄想。不善观察自心现量非贤圣也。是名非有性建立相。是故离建立诽谤恶见。应当修学</p>
<p>
	　　复次大慧。菩萨摩诃萨善知心意意识五法自性二无我相。趣究竟为安众生故。作种种类像。如妄想自性处依于缘起。譬如众色如意宝珠。普现一切诸佛刹土一切如来大众集会。悉于其中听受经法。所谓一切法如幻。如梦光影水月。于一切法离生灭断常。及离声闻缘觉之法。得百千三昧乃至百千亿那由他三昧。得三昧已。游诸佛刹供养诸佛。生诸天宫宣扬三宝示现佛身。声闻菩萨大众围绕。以自心现量度脱众生。分别演说外性无性。悉令远离有无等见。尔时世尊欲重宣此义而说偈言</p>
<p>
	　　心量世间佛子观察种类之身</p>
<p>
	　　离所作行得力神通自在成就</p>
<p>
	　　尔时大慧菩萨摩诃萨复请佛言。唯愿世尊。为我等说一切法空无生无二离自性相。我等及余诸菩萨众。觉悟是空无生无二离自性相已。离有无妄想。疾得阿耨多罗三藐三菩提。尔时世尊告大慧菩萨摩诃萨言。谛听谛听善思念之。今当为汝广分别说。大慧白佛言。善哉世尊。唯然受教。佛告大慧。空空者。即是妄想自性处。大慧。妄想自性计著者。说空无生无二离自性相。大慧。彼略说七种空。谓相空。性自性空。行空。无行空。一切法离言说空。第一义圣智大空。彼彼空。云何相空。谓一切性自共相空。观展转积聚故。分别无性自共相不生。自他俱性无性故相不住。是故说一切性相空。是名相空。云何性自性空。谓自己性自性不生。是名一切法性自性空。是故说性自性空。云何行空。谓阴离我我所。因所成所作业方便生。是名行空。大惠。即此如是行空展转缘起。自性无性。是名无行空。云何一切法离言说空。谓妄想自性无言说故一切法离言说。是名一切法离言说空。云何一切法第一义圣智大空。谓得自觉圣智。一切见过习气空。是名一切法第一义圣智大空。云何彼彼空。谓于彼无彼空。是名彼彼空。大慧。譬如鹿子母舍。无象马牛羊等。非无比丘众。而说彼空。非舍舍性空。亦非比丘比丘性空。非余处无象马。是名一切法自相。彼于彼无彼。是名彼彼空。是名七种空。彼彼空者。是空最粗。汝等远离。大慧。不自生。非不生。除住三昧。是名无生。离自性即是无生。离自性刹那相续流注及异性现。一切性离自性。是故一切性离自性。云何无二。谓一切法如冷热如长短如黑白。大慧。一切法无二。非于涅槃彼生死。非于生死彼涅槃。异相因有性故。是名无二。如涅槃生死。一切法亦如是。是故空无生无二离自性相。应当修学。尔时世尊欲重宣此义而说偈言</p>
<p>
	　　我常说空法远离于断常</p>
<p>
	　　生死如幻梦而彼业不坏</p>
<p>
	　　虚空及涅槃灭二亦如是</p>
<p>
	　　愚夫作妄想诸圣离有无</p>
<p>
	　　尔时世尊复告大慧菩萨摩诃萨言。大慧。空无生无二离自性相。普入诸佛一切修多罗。凡所有经悉说此义。诸修多罗悉随众生悕望心故。为分别说显示其义。而非真实在于言说。如鹿渴想诳惑群鹿。鹿于彼相计着水性。而彼水无如是一切修多罗所说诸法。为令愚夫发欢喜故。非实圣智在于言说。是故当依于义莫着言说</p>
		

	
	

		</div></div><hr><script charset='utf-8' src='../../js/footer.js'></script></body></html>