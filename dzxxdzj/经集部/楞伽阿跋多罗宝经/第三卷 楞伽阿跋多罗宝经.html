<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 楞伽阿跋多罗宝经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 楞伽阿跋多罗宝经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三卷 楞伽阿跋多罗宝经</strong></p>
<p>
	　　宋<a>天竺</a><a>三藏</a>求那跋陀罗译</p>
<p>
	　　一切佛语心品之三</p>
<p>
	　　尔时<a>世尊</a>。告大慧<a>菩萨</a>摩诃萨言。意生身分别通相。我今当说。谛听谛听善思念之。大慧白佛言。善哉世尊。唯然受教。佛告大慧。有三种意生身。云何为三。所谓三昧乐正受意生身。觉法自性性意生身。种类俱生无行作意生身。<a>修行</a>者了知初地上增进相。得三种身。大慧。云何三昧乐正受意生身。谓第三第四第五地三昧乐正受故。种种自心寂静。安住心海。起浪识相不生。知自心现境界性非性。是名三昧乐正受意生身。大慧。云何觉法自性性意生身。谓第八地观察觉了如幻等法悉无所有。身心转变。得如幻三昧及余三昧门无量相力<a>自在</a>明。如妙华庄严。迅疾如意。犹如幻梦水月镜像。非造非所造如造所造。一切色种种支分具足庄严。随入一切佛刹大众。通达自性法故。是名觉法自性性意生身。大慧。云何种类俱生无行作意生身。所谓觉一切<a>佛法</a>缘自得乐相。是名种类俱生无行作意生身。大慧。于彼三种身相。观察觉了应当修学。尔时世尊欲重宣此义。而说偈言</p>
<p>
	　　非我乘大乘非说亦非字</p>
<p>
	　　非谛非<a>解脱</a>非无有境界</p>
<p>
	　　然乘摩诃衍三摩提自在</p>
<p>
	　　种种意生身自在华庄严</p>
<p>
	　　尔时大慧菩萨摩诃萨。白佛言。世尊。如世尊说。若男子女人行五无间业。不入无择<a>地狱</a>。世尊。云何男子女人行五无间业。不入无择地狱。佛告大慧。谛听谛听善思念之。当为汝说。大慧白佛言。善哉世尊。唯然受教。佛告大慧。云何五无间业。所谓杀父母。及害<a>罗汉</a>。破坏众僧。恶心出佛身血。大慧。云何众生母。谓爱。更受生贪喜俱。如缘母立。无明为父生入处聚落。断二根本名害父母。彼诸使不现。如鼠毒发。诸法究竟断彼。名害罗汉。云何破僧。谓异相诸阴和合积聚。究竟断彼。名为破僧。大慧。不觉外自共相自心<a>现量</a>。七识身以三解脱无漏恶想。究竟断彼七种识佛。名为恶心出佛身血。若男子女人行此无间者。名五无间事。亦名无间业</p>
<p>
	　　复次大慧。有外无间。今当演说。汝及余菩萨摩诃萨闻是义已。于未来世不堕愚痴。云何五无间。谓先所说无间。若行此者。于三解脱一一不得无间等法。除此法已余化神力现无间等。谓声闻化神力。菩萨化神力如来化神力。为余作无间罪者除疑悔过为劝发故。神力变化现无间等。无有一向作无间事。不得无间等法。除觉自心现量。离身财<a>妄想</a>。离我我所摄受。或时遇善知识。解脱余趣相续妄想。尔时世尊欲重宣此义。而说偈言</p>
<p>
	　　贪爱名为母无明则为父</p>
<p>
	　　觉境识为佛诸使为罗汉</p>
<p>
	　　阴集名为僧无间次第断</p>
<p>
	　　谓是五无间不入无择狱</p>
<p>
	　　尔时大慧菩萨复白佛言。世尊。唯愿为说佛之知觉。世尊。何等是佛之知觉。佛告大慧。觉人法<a>无我</a>。了知二障。离二种死。断二烦恼。是名佛之知觉声闻缘觉得此法者。亦名为佛。以是因缘故我说一乘。尔时世尊欲重宣此义而说偈言</p>
<p>
	　　善知二无我二障烦恼断</p>
<p>
	　　永离二种死是名佛知觉</p>
<p>
	　　尔时大慧菩萨。白佛言。世尊。何故世尊于大众中唱如是言。我是过去一切佛及种种受生。我尔时作漫陀转轮圣王。六牙大象及鹦鹉鸟。释提桓因。善眼仙人。如是等百千生经说。佛告大慧。以四等故。如来应供等正觉。于大众中唱如是言。我尔时作拘留孙。拘那含牟尼。<a>迦叶佛</a>。云何四等。谓字等语等法等身等。是名四等。以四种等故。如来应供等正觉。于大众中唱如是言。云何字等。若字称我为佛。彼字亦称一切诸佛。彼字自性无有差别。是名字等。云何语等。谓我六十四种<a>梵音</a>言语相生。彼诸如来应供等正觉亦如是。六十四种梵音言语相生。无增无减无有差别。迦陵频伽梵音声性。云何身等。谓我与诸佛法身及色身相好。无有差别。除为调伏彼彼诸趣差别众生。故示现种种差别色身。是名身等。云何法等。谓我及彼佛得三十七菩提分法。略说佛法无障碍智。是名四等。是故如来应供等正觉。于大众中唱如是言。尔时世尊欲重宣此义。而说偈言</p>
<p>
	　　迦叶拘留孙拘那含是我</p>
<p>
	　　以此四种等我为佛子说</p>
<p>
	　　大慧复白佛言。如世尊所说。我从某夜得最正觉。乃至某夜入般<a>涅槃</a>。于其中间乃至不说一字。亦不已说当说。不说是佛说。大慧白佛言。世尊。如来应供等正觉。何因说言不说是佛说。佛告大慧。我因二法故作如是说。云何二法。谓缘自得法及本住法。是名二法因此二法故我如是说。云何缘自得法。若彼如来所得。我亦得之无增无减。缘自得法究竟境界。离言说妄想。离字二趣。云何本住法。谓古先圣道如金银等性。法界<a>常住</a>。若如来出世若不出世。法界常住。如趣彼成道。譬如士夫行旷野中。见向古城平坦正道。即随入城受如意乐大慧。于意云何。彼士夫作是道及城中种种乐耶。答言不也。佛告大慧。我及过去一切诸佛法界常住。亦复如是。是故说言。我从某夜得最正觉。乃至某夜入般涅槃。于其中间不说一字。亦不已说当说。尔时世尊欲重宣此义。而说偈言</p>
<p>
	　　我某夜成道至某夜涅槃</p>
<p>
	　　于此二中间我都无所说</p>
<p>
	　　缘自得法住故我作是说</p>
<p>
	　　彼佛及与我悉无有差别</p>
<p>
	　　尔时大慧菩萨。复请世尊。唯愿为说一切法有无有相。令我及余菩萨摩诃萨离有无有相。疾得阿耨多罗三藐三菩提。佛告大慧。谛听谛听善思念之。当为汝说。大慧白佛言。善哉世尊。唯然受教。佛告大慧。此<a>世间</a>依有二种。谓依有无。及堕性非性欲见。不离离相。大慧。云何世间依有。谓有世间因缘生非不有。从有生非无有生。大慧。彼如是说者。是说世间无因。大慧。云何世间依无。谓受贪恚痴性已。然后妄想计着贪恚痴性非性。大慧。若不取有性者。性相寂静。故谓诸如来声闻缘觉。不取贪恚痴性为有为无。大慧。此中何等为坏者。大慧白佛言。世尊。若彼取贪恚痴性。后不复取。佛告大慧。善哉善哉。汝如是解。大慧。非但贪恚痴性非性为坏者。于声闻缘觉及佛。亦是坏者。所以者何。谓内外不可得故。烦恼性异不异故。大慧。贪恚痴若内若外不可得。贪恚痴性无身故。无取故。非佛声闻缘觉是坏者。佛声闻缘觉自性解脱故。缚与缚因。非性故。大慧。若有缚者。应有缚。是缚因故。大慧。如是说坏者。是名无所有相。大慧。因是故我说宁取人见如须弥山。不起无所有增上慢<a>空见</a>。大慧。无所有增上慢者。是名为坏。堕自共相见悕望。不知自心现量。见外性无常<a>刹那</a>展转坏。阴界入相续流注变灭。离文字相妄想。是名坏者。尔时世尊欲重宣此义而说偈言</p>
<p>
	　　有无是二边乃至心境界</p>
<p>
	　　净除彼境界平等心寂灭</p>
<p>
	　　无取境界性灭非无所有</p>
<p>
	　　有事悉如如如贤圣境界</p>
<p>
	　　无种而有生生已而复灭</p>
<p>
	　　因缘有非有不住我教法</p>
<p>
	　　非外道非佛非我亦非余</p>
<p>
	　　因缘所集起云何而得无</p>
<p>
	　　谁集因缘有而复说言无</p>
<p>
	　　邪见论生法妄想计有无</p>
<p>
	　　若知无所生亦复无所灭</p>
<p>
	　　观此悉空寂有无二俱离</p>
<p>
	　　尔时大慧菩萨复白佛言。世尊。唯愿为我及诸菩萨说宗通相。若善分别宗通相者。我及诸菩萨通达是相。通是相已。速成阿耨多罗三藐三菩提。不随觉想及众魔外道。佛告大慧。谛听谛听善思念之。当为汝说。大慧白佛言。唯然受教。佛告大慧。一切声闻缘觉菩萨有二种通相。谓宗通及说通。大慧。宗通者。谓缘自得胜进相。远离言说文字妄想。趣无漏界<a>自觉</a>地自相。远离一切虚妄觉想。降伏一切外道众魔。缘自觉趣光明晖发。是名宗通相。云何说通相。谓说九部种种教法。离异不异有无等相。以巧方便随顺众生。如应<a>说法</a>令得度脱。是名说通相。大慧。汝及余菩萨应当修学。尔时世尊欲重宣此义。而说偈言</p>
<p>
	　　宗及说通相缘自与教法</p>
<p>
	　　若见善分别不随诸觉想</p>
<p>
	　　非有真实性如愚夫妄想</p>
<p>
	　　云何起欲想非性为解脱</p>
<p>
	　　观察诸有为生灭等相续</p>
<p>
	　　增长于二见颠倒无所知</p>
<p>
	　　一是为<a>真谛</a>无罪为涅槃</p>
<p>
	　　观察世妄想如幻梦<a>芭蕉</a></p>
<p>
	　　虽有贪恚痴而实无有人</p>
<p>
	　　从爱生诸阴有皆如幻梦</p>
<p>
	　　尔时大慧菩萨白佛言。世尊。唯愿为说不实妄想相。不实妄想云何而生。说何等法名不实妄想。于何等法中不实妄想。佛告大慧。善哉善哉。能问如来如是之义。多所<a>饶益</a>多所安乐。哀愍世间一切<a>天人</a>。谛听谛听善思念之。当为汝说。大慧白佛言。善哉世尊。唯然受教。佛告大慧。种种义种种不实妄想计着妄想生。大慧。摄所摄计着。不知自心现量。及堕有无见增长外道见妄想习气。计着外种种义。心心数妄想。计着我我所生。大慧白佛言。世尊。若种种义种种不实妄想计着妄想生。摄所摄计着。不知自心现量。及堕有无见增长外道见妄想习气计着外种种义。心心数妄想。我我所计着生。世尊。若如是外种种义相。堕有无相。离性非性离见相。世尊。第一义亦如是。离量限分譬喻因相。世尊。何故一处妄想不实义种种性计着妄想生。非计着第一义处相妄想生。将无世尊说邪因论邪。说一生一不生。佛告大慧。非妄想一生一不生。所以者何。谓有无妄想不生故。外现性非性。觉自心现量。妄想不生。大慧。我说余愚夫自心种种妄想相故。事业在前种种妄想性想计着生。云何愚夫得离我我所计着见。离作所作因缘过。觉自妄想心量。身心转变。究竟明解一切地如来自觉境界。离五法自性事见妄想。以是因缘故。我说妄想从种种不实义计着生。知如实义得解脱息种种妄想。尔时世尊欲重宣此义。而说偈言</p>
<p>
	　　诸因及与缘从此生世间</p>
<p>
	　　妄想着四句不知我所通</p>
<p>
	　　世间非有生亦复非无生</p>
<p>
	　　不从有无生亦非非有无</p>
<p>
	　　诸因及与缘云何愚妄想</p>
<p>
	　　非有亦非无亦复非有无</p>
<p>
	　　如是观世间心转得无我</p>
<p>
	　　一切性不生以从缘生故</p>
<p>
	　　一切缘所作所作非自有</p>
<p>
	　　事不自生事有二事过故</p>
<p>
	　　无二事过故非有性可得</p>
<p>
	　　观诸有为法离攀缘所缘</p>
<p>
	　　<a>无心</a>之心量我说为心量</p>
<p>
	　　量者自性处缘性二俱离</p>
<p>
	　　性究竟妙净我说名为量</p>
<p>
	　　施设世谛我彼则无实事</p>
<p>
	　　诸阴阴施设无事亦复然</p>
<p>
	　　有四种平等相及因性生</p>
<p>
	　　第三无我等第四修修者</p>
<p>
	　　妄想习气转有种种心生</p>
<p>
	　　境界于外现是世俗心量</p>
<p>
	　　外现而非有心见彼种种</p>
<p>
	　　建立于身财我说为心量</p>
<p>
	　　离一切诸见及离想所想</p>
<p>
	　　无得亦无生我说为心量</p>
<p>
	　　非性非非性性非性悉离</p>
<p>
	　　谓彼心解脱我说为心量</p>
<p>
	　　如如与空际涅槃及法界</p>
<p>
	　　种种意生身我说为心量</p>
<p>
	　　尔时大慧菩萨白佛言。世尊如世尊所说。菩萨摩诃萨当善语义。云何为菩萨善语义。云何为语。云何为义。佛告大慧。谛听谛听善思念之。当为汝说。大慧白佛言。善哉世尊。唯然受教。佛告大慧。云何为语。谓言字妄想和合。依咽喉唇舌齿龂颊辅。因彼我言说妄想习气计着生。是名为语。大慧。云何为义。谓离一切妄想相言说相。是名为义。大慧。菩萨摩诃萨于如是义。独一静处<a>闻思修</a>慧。缘自觉了向涅槃城。习气身转变已。自觉境界观地地中间胜进义相。是名菩萨摩诃萨善义</p>
<p>
	　　复次大慧。善语义菩萨摩诃萨。观语与义非异非不异。观义与语亦复如是。若语异义者。则不因语辩义。而以语入义如灯照色。复次大慧。不生不灭自性涅槃三乘一乘心自性等。如缘言说义计着。堕建立及诽谤见。异建立异妄想。如幻种种妄想现。譬如种种幻凡愚众生作异妄想。非圣贤也。尔时世尊欲重宣此义。而说偈言</p>
<p>
	　　彼言既妄想建立于诸法</p>
<p>
	　　以彼建立故死堕泥犁中</p>
<p>
	　　阴中无有我阴非即是我</p>
<p>
	　　不如彼妄想亦复非无我</p>
<p>
	　　一切悉有性如凡愚妄想</p>
<p>
	　　若如彼所见一切应见谛</p>
<p>
	　　一切法无性净秽悉无有</p>
<p>
	　　不实如彼见亦非无所有</p>
<p>
	　　复次大慧。智识相今当说。若善分别智识相者。汝及诸菩萨则能通达智识之相。疾成阿耨多罗三藐三菩提。大慧。彼智有三种。谓世间。出世间。出世间上上智。云何世间智。谓一切外道凡夫计著有无。云何出世间智。谓一切声闻缘觉。堕自共相悕望计着。云何出世间上上智。谓诸佛菩萨观无所有法。见不生不灭。离有无品入如来地。人法无我缘自得生。大慧。彼生灭者是识。不生不灭者是智。复次堕相无相。及堕有无种种相因是识。超有无相是智。复次长养相是识。非长养相是智。复次有三种智。谓知生灭。知自共相。知不生不灭。复次无碍相是智。境界种种碍相是识。复次三事和合生方便相是识。无事方便自性相是智。复次得相是识。不得相是智。自得圣智境界不出不入。故如水中月。尔时世尊欲重宣此义。而说偈言</p>
<p>
	　　采集业为识不采集为智</p>
<p>
	　　观察一切法通达无所有</p>
<p>
	　　逮得自在力是则名为慧</p>
<p>
	　　缚境界为心觉想生为智</p>
<p>
	　　无所有及胜慧则从是生</p>
<p>
	　　心意及与识远离思惟想</p>
<p>
	　　得无思想法佛子非声闻</p>
<p>
	　　寂静胜进忍如来清净智</p>
<p>
	　　生于善胜义所行悉远离</p>
<p>
	　　我有三种智圣开发真实</p>
<p>
	　　于彼想思惟悉摄受诸性</p>
<p>
	　　二乘不相应智离诸所有</p>
<p>
	　　计着于自性从诸声闻生</p>
<p>
	　　<a>超度</a>诸心量如来智清净</p>
<p>
	　　复次大慧。外道有九种转变论。外道转变见生所谓形处转变。相转变。因转变。成转变。见转变。性转变。缘分明转变。所作分明转变。事转变。大慧。是名九种转变见一切外道因是起有无生转变论。云何形处转变。谓形处异见。譬如金变作诸器物。则有种种形处显现。非金性变。一切性变亦复如是。或有外道作如是妄想。乃至事转变妄想。彼非如非异妄想故。如是一切性转变。当知如乳酪酒果等熟。外道转变妄想。彼亦无有转变。若有若无自心现外性非性。大慧。如是凡愚众生自妄想修习生。大慧。无有法若生若灭。如见幻梦色生。尔时世尊欲重宣此义。而说偈言</p>
<p>
	　　形处时转变四大种诸根</p>
<p>
	　　中阴渐次生妄想非明智</p>
<p>
	　　最胜于缘起非如彼妄想</p>
<p>
	　　然世间缘起如乾闼婆城</p>
<p>
	　　尔时大慧菩萨复白佛言。世尊。唯愿为说一切<a>法相</a>续义解脱义。若善分别一切法相续不相续相。我及诸菩萨。善解一切相续巧方便。不堕如所说义计着相续。善于一切诸法相续不相续相。及离言说文字妄想觉。游行一切诸佛刹土无量大众。力自在<a>神通</a>总持之印。种种变化光明照曜。觉慧善入十无尽句。无方便行犹如日月摩尼四大。于一切地离自妄想相见。见一切法如幻梦等。入佛地身。于一切众生界。随其所应而为说法而引导之。悉令安住一切诸法如幻梦等。离有无品及生灭妄想。异言说义。其身转胜。佛告大慧。善哉善哉。谛听谛听善思念之。当为汝说。大慧白佛言。唯然受教。佛告大慧。无量一切诸法。如所说义计着相续。所谓相计着相续。缘计着相续。性非性计着相续。生不生妄想计着相续。灭不灭妄想计着相续。乘非乘妄想计着相续。有为无为妄想计着相续。地地自相妄想计着相续。自妄想无间妄想计着相续。有无品外道依妄想计着相续。三乘一乘无间妄想计着相续。复次大慧。此及余凡愚众生自妄想相续。以此相续故。凡愚妄想如蚕作茧以妄想丝自缠缠他。有无相续相计着。复次大慧。彼中亦无相续及不相续相。见一切法寂静。妄想不生。故菩萨摩诃萨见一切法寂静。复次大慧。觉外性非性自心现相。无所有随顺观察自心现量有无一切性无相。见相续寂静故。于一切法。无相续不相续相。复次大慧。彼中无有若缚若解。余堕不如实觉知。有缚有解。所以者何。谓于一切法有无有。无众生可得故</p>
<p>
	　　复次大慧。愚夫有三相续。谓贪恚痴及爱。未来有喜爱俱。以此相续。故有趣相续。彼相续者续五趣。大慧。相续断者。无有相续不相续相。复次大慧。三和合缘．作．方便计着。识相续无间生方便计着。则有相续。三和合缘识断见三解脱。一切相续不生。尔时世尊欲重宣此义。而说偈言</p>
<p>
	　　不真实妄想是说相续相</p>
<p>
	　　若知彼真实相续网则断</p>
<p>
	　　于诸性无知随言说摄受</p>
<p>
	　　譬如彼蚕虫结网而自缠</p>
<p>
	　　愚夫妄想缚相续不观察</p>
<p>
	　　大慧复白佛言。如世尊所说。以彼彼妄想。妄想彼彼性。非有彼自性。但妄想自性耳。大慧白佛言。世尊。若但妄想自性。非性自性相待者。非为世尊如是说烦恼清净无性过耶。一切法妄想自性非性故。佛告大慧。如是如是如汝所说。大慧。非如愚夫性自性妄想真实。此妄想自性。非有性自性相然。大慧。如圣智有性自性。圣知圣见圣慧眼。如是性自性知。大慧白佛言。若使如圣以圣知圣见圣慧眼非天眼非肉眼。性自性如是知。非如愚夫妄想。世尊。云何愚夫离是妄想。不觉圣性事故。世尊。彼亦非颠倒非不颠倒。所以者何。谓不觉圣事性自性故。不见离有无相故。世尊。圣亦不如是见如是妄想。不以自相境界为境界故。世尊。彼亦性自性相。妄想自性如是现。不说因无因故。谓堕性相见故。异境界。非如彼等。如是无穷过。世尊。不觉性自性相故。世尊。亦非妄想自性因性自性相。彼云何妄想非妄想。如实知妄想。世尊。妄想异。自性相异。世尊。不相似因。妄想自性想。彼云何各各不妄想愚夫不如实知。然为众生离妄想故说。如妄想相不如实有。世尊。何故遮众生有无见。事自性计着。圣智所行境界计着。堕有见。说空法非性。而说圣智自性事。佛告大慧。非我说空法非性。亦不堕有见说圣智自性事。然为令众生离恐怖句故。众生无始已来。计着性自性相。圣智事自性计着相见说空法。大慧。我不说性自性相。大慧。但我住自得如实空法。离惑乱相见。离自心现性非性见。得三解脱如实印所印。于性自性得缘自觉观察住。离有无事见相。复次大慧。一切法不生者。菩萨摩诃萨不应立是宗。所以者何。谓宗一切性非性故。及彼因生相故。说一切法不生宗。彼宗则坏。彼宗一切法不生。彼宗坏者。以宗有待而生故。又彼宗不生入一切法故。不坏相不生故。立一切法不生宗者。彼说则坏。大慧。有无不生宗。彼宗入一切性。有无相不可得。大慧。若使彼宗不生。一切性不生而立宗。如是彼宗坏。以有无性相不生故。不应立宗。五分论多过故。展转因异相故。及为作故。不应立宗分。谓一切法不生。如是一切法空。如是一切法无自性。不应立宗。大慧。然菩萨摩诃萨说一切法如幻梦性。现不现相故。及见觉过故。当说一切法如幻梦性。除为愚夫离恐怖句故。大慧。愚夫堕有无见。莫令彼恐怖远离摩诃衍。尔时世尊欲重宣此义。而说偈曰</p>
<p>
	　　无自性无说无事无相续</p>
<p>
	　　彼愚夫妄想如死尸恶觉</p>
<p>
	　　一切法不生非彼外道宗</p>
<p>
	　　至竟无所生性缘所成就</p>
<p>
	　　一切法不生慧者不作想</p>
<p>
	　　彼宗因生故觉者悉除灭</p>
<p>
	　　譬如翳目视妄见垂发相</p>
<p>
	　　计着性亦然愚夫邪妄想</p>
<p>
	　　施设于三有无有事自性</p>
<p>
	　　施设事自性思惟起妄想</p>
<p>
	　　相事设言教意乱极震掉</p>
<p>
	　　佛子能超出远离诸妄想</p>
<p>
	　　非水水相受斯从渴爱生</p>
<p>
	　　愚夫如是惑圣见则不然</p>
<p>
	　　<a>圣人</a>见清净三脱三昧生</p>
<p>
	　　远离于<a>生死</a>游行无所畏</p>
<p>
	　　修行无所有亦无性非性</p>
<p>
	　　性非性平等从是生圣果</p>
<p>
	　　云何性非性云何为平等</p>
<p>
	　　谓彼心不知内外极漂动</p>
<p>
	　　若能坏彼者心则平等见</p>
<p>
	　　尔时大慧菩萨。白佛言。世尊。如世尊说。如攀缘事智慧不得。是施设量建立。施设所摄受非性。摄受亦非性。以无摄故智则不生。唯施设名耳。云何世尊。为不觉性自相共相异不异故智不得耶。为自相共相种种性自性相隐蔽故智不得耶。为山岩石壁地水火风障故智不得耶。为极远极近故智不得耶。为老小盲冥诸根不具故智不得耶。世尊。若不觉自共相异不异。智不得者。不应说智。应说无智。以有事不可得故。若复种种自共相性自性相隐蔽故。智不得者。彼亦无智非是智。世尊。有尔炎故智生。非无性。会尔炎故名为智。若山岩石壁地水火风。极远极近。老小盲冥诸根不具。智不得者。此亦非智应是无智。以有事不可得故。佛告大慧。不如是无智。应是智。非非智。我不如是隐覆说。攀缘事智慧不得。是施设量建立。觉自心现量。有无有外性非性智而事不得。不得故智于尔炎不生顺三解脱智亦不得。非妄想者无始性非性虚伪习智作如是知。是知彼不知故。于外事处所相性作无性。妄想不断。自心现量建立说我我所相。摄受计着。不觉自心现量。于智尔炎而起妄想。妄想故外性非性观察不得依于断见。尔时世尊欲重宣此义。而说偈言</p>
<p>
	　　有诸攀缘事智慧不观察</p>
<p>
	　　此无智非智是妄想者说</p>
<p>
	　　于不异相性智慧不观察</p>
<p>
	　　障碍及远近是名为邪智</p>
<p>
	　　老小诸根冥而智慧不生</p>
<p>
	　　而实有尔炎是亦说邪智</p>
<p>
	　　复次大慧。愚痴凡夫。无始虚伪恶邪妄想之所回转。回转时自宗通及说通不善了知。着自心现外性相故。着方便说。于自宗四句清净通相。不善分别。大慧白佛言。诚如尊教。唯愿世尊。为我分别说通及宗通。我及余菩萨摩诃萨善于二通。来世凡夫声闻缘觉不得其短。佛告大慧。善哉善哉。谛听谛听善思念之。当为汝说。大慧白佛言。唯然受教。佛告大慧。三世如来有二种法通。谓说通及自宗通。说通者。谓随众生心之所应。为说种种众具契经。是名说通。自宗通者。谓修<a>行者</a>离自心现种种妄想。谓不堕一异俱不俱品。超度一切心意<a>意识</a>。自觉圣境离因成见相。一切外道声闻缘觉堕二边者所不能知。我说是名自宗通法。大慧。是名自宗通及说通相。汝及余菩萨摩诃萨应当修学。尔时世尊欲重宣此义。而说偈言</p>
<p>
	　　谓我二种通宗通及言言</p>
<p>
	　　说者授童蒙宗为修行者</p>
<p>
	　　尔时大慧菩萨白佛言。世尊。如世尊一时说言。世间诸论种种辩说慎勿习近。若习近者摄受贪欲不摄受法。世尊。何故作如是说。佛告大慧。世间言论种种句味。因缘譬喻采习庄严。诱引诳惑愚痴凡夫。不入真实自通。不觉一切法。妄想颠倒堕于二边。凡愚痴惑而自破坏。诸趣相续不得解脱。不能觉知自心现量。不离外性自性。妄想计着。是故世间言论种种辩说。不脱生老病死忧悲苦恼。诳惑迷乱。大慧。释提桓因广解众论。自造声论。彼世论者有一<a>弟子</a>。持龙形像诣释天宫。建立论宗。要坏帝释千辐之轮。随我不如。断一一头以谢所屈。作是要已即以释法摧伏帝释。释堕负处即坏其轮还来人间。如是大慧。世间言论因譬庄严乃至畜生。亦能以种种句味。惑彼诸天及阿修罗。着生灭见。而况于人。是故大慧。世间言论应当远离。以能招致苦生因故。慎勿习近。大慧。世论者。惟说身觉境界而已。大慧。彼世论者乃有百千。但于后时后五十年。当破坏结集。恶觉因见盛故恶弟子受。如是大慧。世论破坏结集。种种句味因譬庄严说外道事。着自因缘无有自通。大慧。彼诸外道无自通论。于余世论广说无量百千事门。无有自通。亦不自知愚痴世论。尔时大慧白佛言。世尊。若外道世论种种句味因譬庄严。无有自通。自事计著者。世尊亦说世论。为种种异方诸来会众天人阿修罗。广说无量种种句味。亦非自通耶。亦入一切外道智慧言说数耶。佛告大慧。我不说世论。亦无来去。惟说不来不去。大慧。来者趣聚会生。去者散坏。不来不去者。是不生不灭我所说不堕世论妄想数中。所以者何。谓不计者外性非性自心现处。二边妄想所不能转。相境非性。觉自心现则自心现妄想不生。妄想不生者空无相无作。入三脱门名为解脱。大慧。我念一时于一处住。有世论<a>婆罗门</a>来诣我所不请空闲。便问我言。瞿昙。一切所作耶。我时答言。婆罗门。一切所作是初世论。彼复问言。一切非所作耶。我复报言。一切非所作。是第二世论。彼复问言。一切常耶一切无常耶。一切生耶一切不生耶。我时报言。是六世论。大慧。彼复问我言。一切一耶一切异耶。一切俱耶一切不俱耶。一切因种种受生现耶。我时报言。是十一世论。大慧。彼复问言。一切无记耶一切有记耶有我耶无我耶。有此世耶无此世耶。有他世耶无他世耶。有解脱耶。无解脱耶。一切刹那耶一切不刹那耶。<a>虚空</a>耶非数灭耶。涅槃耶。瞿昙。作耶非作耶。有中阴耶无中阴耶。大慧。我时报言。婆罗门。如是说者悉是世论。非我所说。是汝世论。我唯说无始虚伪妄想习气种种诸恶三有之因。不能觉知自心现量。而生妄想攀缘外性。如外道法。我诸根义三合智生。我不如是。婆罗门。我不说因不说无因。惟说妄想摄所摄性施设缘起。非汝所及余堕受我相续者所能觉知。大慧。涅槃虚空灭非有三种。但数有三耳。复次大慧。尔时世论婆罗门复问我言。痴爱业因故有三有耶。为无因耶。我时报言。此二者亦是世论耳。彼复问言。一切性皆入自共相耶。我复报言。此亦世论。婆罗门。乃至意流妄计外尘皆是世论</p>
<p>
	　　复次大慧。尔时世论婆罗门复问我言。颇有非世论者不。我是一切外道之宗。说种种句味因缘譬喻庄严。我复报言。婆罗门。有非汝有者。非为非宗非说。非不说种种句味。非不因譬庄严。婆罗门言。何等为非世论非非宗非非说。我时报言。婆罗门。有非世论。汝诸外道所不能知。以于外性不实妄想虚伪计着故。谓妄想不生。觉了有无自心现量。妄想不生不受外尘妄想永息。是名非世论。此是我法非汝有也。婆罗门。略说彼识。若来若去。若死若生。若乐若苦。若溺若见。若触若着种种相。若和合相续。若受若因计着。婆罗门。如是等比皆是汝等世论。非是我有。大慧。世论婆罗门作如是问。我如是答。彼即默然不辞而退。思自通处作是念言。<a>沙门</a>释子出于通外。说无生无相无因。觉自妄想现妄想不生。大慧。此即是汝向所问我何故说习近世论种种辩说摄受贪欲不摄受法</p>
<p>
	　　大慧白佛言。世尊。摄受贪欲及法有何句义。佛告大慧。善哉善哉。汝乃能为未来众生。思惟咨问如是句义。谛听谛听善思念之。当为汝说。大慧白佛言。唯然受教。佛告大慧。所谓贪者。若取若舍若触若味。系着外尘堕二边见。复生苦阴生老病死忧悲苦恼。如是诸患皆从爱起。斯由习近世论及世论者。我及诸佛说名为贪。是名摄受贪欲不摄受法。大慧。云何摄受法。谓善觉知自心现量。见人无我及法无我相。妄想不生。善知上下(丹上)地。离心意意识。一切诸佛智慧灌顶。具足摄受十无尽句。于一切法无开发自在。是名为法。所谓不堕一切见一切虚伪一切妄想一切性一切二边。大慧。多有外道痴人堕于二边。若常若断。非黠慧者。受无因论则起常见外因坏。因缘非性则起断见。大慧。我不见生住灭故说名为法。大慧。是名贪欲及法。汝及余菩萨摩诃萨应当修学。尔时世尊欲重宣此义。而说偈言</p>
<p>
	　　一切世间论外道虚妄说</p>
<p>
	　　妄见作所作彼则无自宗</p>
<p>
	　　惟我一自宗离于作所作</p>
<p>
	　　为诸弟子说远离诸世论</p>
<p>
	　　心量不可见不观察二心</p>
<p>
	　　摄所摄非性断常二俱离</p>
<p>
	　　乃至心<a>流转</a>是则为世论</p>
<p>
	　　妄想不转者是人见自心</p>
<p>
	　　来者谓事生去者事不现</p>
<p>
	　　明了知去来妄想不复生</p>
<p>
	　　有常及无常所作无所作</p>
<p>
	　　此世他世等斯皆世论通</p>
<p>
	　　尔时大慧菩萨复白佛言。世尊。所言涅槃者。为何等法名为涅槃。而诸外道各起妄想。佛告大慧。谛听谛听善思念之。当为汝说。如诸外道妄想涅槃。非彼妄想随顺涅槃。大慧白佛言。唯然受教。佛告大慧。或有外道。阴界入灭。境界离欲。见法无常。心心法品不生。不念去来现在境界。诸受阴尽如灯火灭如种子坏。妄想不生。斯等于此作涅槃想。大慧。非以见坏名为涅槃。大慧。或以从方至方名为解脱。境界想灭犹如风止。或复以觉所觉见坏名为解脱。或见常无常作解脱想。或见种种相想招致苦生因。思惟是已。不善觉知自心现量。怖畏于相而见无相。深生爱乐作涅槃想。或有觉知内外诸法自相共相去来现在有性不坏。作涅槃想。或谓我人众生<a>寿命</a>一切法坏。作涅槃想。或以外道恶烧智慧。见自性及士夫。彼二有间士夫所出。名为自性。如冥初比求那转变。求那是作者。作涅槃想。或谓福非福尽。或谓诸烦恼尽。或谓智慧。或见自在是真实作生死者。作涅槃想。或谓展转相生生死更无余因。如是即是计着因。而彼愚痴不能觉知。不知故作涅槃想。或有外道。言得真谛道作涅槃想。或见功德功德所起和合一异俱不俱。作涅槃想。或见自性所起孔雀文彩种种杂宝及利刺等性。见已作涅槃想。大慧。或有觉二十五真实。或王守护国受六德论。作涅槃想。或见时是作者。时节世间。如是觉者作涅槃想。或谓性或谓非性。或谓知性非性。或见有觉与涅槃差别作涅槃想。有如是比种种妄想。外道所说不成所成。智者所弃。大慧。如是一切悉堕二边。作涅槃想。如是等外道涅槃妄想。彼中都无若生若灭。大慧。彼一一外道涅槃。彼等自论。智慧观察都无所立。如彼妄想心意来去漂驰流动。一切无有得涅槃者。大慧。如我所说涅槃者。谓善觉知自心现量(量有四种一现见二比知三譬喻四先胜相传彼外道于四度量悉皆不成也)。不着外性离于四句。见如实处。不随自心现妄想二边。摄所摄不可得。一切度量不见所成。愚于真实不应摄受。弃舍彼已得自觉圣法。知二无我离二烦恼。净除二障永离二死。上上地如来地如影幻等诸深三昧。离心意意识说名涅槃。大慧。汝等及余菩萨摩诃萨应当修学。当疾远离一切外道诸涅槃见。尔时世尊欲重宣此义。而说偈言</p>
<p>
	　　外道涅槃见各各起妄想</p>
<p>
	　　斯从心想生无解脱方便</p>
<p>
	　　愚于缚缚者远离善方便</p>
<p>
	　　外道解脱想解脱终不生</p>
<p>
	　　众智各异趣外道所见通</p>
<p>
	　　彼悉无解脱愚痴妄想故</p>
<p>
	　　一切痴外道妄见作所作</p>
<p>
	　　有无有品论彼悉无解脱</p>
<p>
	　　凡愚乐妄想不闻真实慧</p>
<p>
	　　言语三苦本真实灭苦因</p>
<p>
	　　譬如镜中像虽现而非有</p>
<p>
	　　于妄想心镜愚夫见有二</p>
<p>
	　　不识心及缘则起二妄想</p>
<p>
	　　了心及境界妄想则不生</p>
<p>
	　　心者即种种远离相所相</p>
<p>
	　　事现而无现如彼愚妄想</p>
<p>
	　　三有惟妄想外义悉无有</p>
<p>
	　　妄想种种现凡愚不能了</p>
<p>
	　　经经说妄想终不出于名</p>
<p>
	　　若离于言语亦无有所说</p>
		

	
	

		</div></div><hr><script charset='utf-8' src='../../js/footer.js'></script></body></html>