<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说逝童子经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说逝童子经</center></div><div class='fo'><center>经文出处:来自无量光明网</center><br/><br>
			<p>　　<strong>佛说逝童子经</strong></p>
<p>　　西晋<a>沙门</a>支法度译</p>
<p>　　闻如是。一时佛在罗阅只耆阇崛山中。平旦从诸<a>比丘</a>。被<a>袈裟</a>持应器入城分卫。佛行向富迦罗越门。富迦罗越有子年十六名曰逝。时在第三门内遥见佛来。身有奇相容貌端正。心意安静诸根寂寞。项中光出影耀殊绝。炎明炽盛。若日之净月盛满时悉照门内。逝见佛如是。心中<a>欢喜</a>肃然而敬。便趋上堂为母说偈言</p>
<p>　　金光色百余希此所见闻</p>
<p>　　今来住在外当给其所求</p>
<p>　　威仪过梵王光颜殊诸天</p>
<p>　　哀我故来耳愿以持与之</p>
<p>　　其母闻逝言即告曰。如汝所称者其人岂贫穷。何为当乞儿耶。一何惑哉。今所言者殊不合义。尔时佛便以神足现化。放身光明彻照七重门内尽为大明。逝感佛威神。复为母说偈言</p>
<p>　　譬如人见火端自投其中</p>
<p>　　不善向佛者自贼亦如是</p>
<p>　　<a>天人</a>中独尊至圣无复上</p>
<p>　　是最可供养施必得大利</p>
<p>　　今所有食分愿取用与我</p>
<p>　　欲以奉上尊此欢难常值</p>
<p>　　其母即以所有好衣及食具与逝。逝持出诣佛所。以头面着地为佛作礼。却住一面叉手白佛言。今我见如来虔心恭敬注意于佛。惟以加哀受已所施。佛应时受之为逝说偈言</p>
<p>　　汝以伏悭意能善修治施</p>
<p>　　今日供养佛所念莫不吉</p>
<p>　　逝闻佛所语。即自说偈言</p>
<p>　　我不愿富贵亦弗望释梵</p>
<p>　　但愿最智慧如佛而无上</p>
<p>　　尔时天帝释。下立逝前说偈言</p>
<p>　　才用一布施欲求佛者难</p>
<p>　　道常世世施积若须弥宝</p>
<p>　　经历千亿劫恒行慈爱心</p>
<p>　　不可以一施得觉无上道</p>
<p>　　逝即答天帝释。说偈言</p>
<p>　　譬如大工匠欲伐巨木者</p>
<p>　　犹不一下斧便以断大树</p>
<p>　　斧斫稍以渐可尽太山木</p>
<p>　　剥业从微得求道亦如是</p>
<p>　　明不用一施而得成大道</p>
<p>　　我有信精进必为<a>世间</a>将</p>
<p>　　天帝释复为逝。说偈言</p>
<p>　　不如求尊天释梵易可得</p>
<p>　　鲜能应<a>佛法</a>佛道甚难得</p>
<p>　　逝答天帝释。说偈言</p>
<p>　　设使一天下满中火洞然</p>
<p>　　吾以身遍投终不舍佛意</p>
<p>　　假令一切人皆共贼害我</p>
<p>　　愿常慈心向终不废大道</p>
<p>　　脆哉释梵天彼皆为死法</p>
<p>　　愿归一切智勇若师子雄</p>
<p>　　天帝释复为逝。说一偈言</p>
<p>　　快哉得善利乃有敬在佛</p>
<p>　　专精向大道想汝必作佛</p>
<p>　　逝答天帝释。说偈言</p>
<p>　　天王且勿疑于斯无上道</p>
<p>　　精进吾匪懈会于世为佛</p>
<p>　　于是天帝释默然。时佛为逝说偈言</p>
<p>　　汝已于往世敬事八千佛</p>
<p>　　心常愿大道欲得安群生</p>
<p>　　后十二亿劫终不堕恶过</p>
<p>　　但多修德善恒以兴尊意</p>
<p>　　汝当百亿返作王遮迦越</p>
<p>　　亦为四天王每辄行<a>正法</a></p>
<p>　　又当为帝释未常远梵行</p>
<p>　　后生兜术天然则<a>道德</a>成</p>
<p>　　当居千国界中央得作佛</p>
<p>　　名曰须弥劫一切莫不事</p>
<p>　　千国各横广四百八十里</p>
<p>　　宫墙之严饰一切皆以宝</p>
<p>　　初会<a>说法</a>时六十千亿人</p>
<p>　　为<a>弟子</a>得度皆得阿<a>罗汉</a></p>
<p>　　再会说经时四十千亿人</p>
<p>　　皆入罗汉慧所度佛甚众</p>
<p>　　三会说经时所度甚众多</p>
<p>　　离垢入净慧悉得无所著</p>
<p>　　是时佛刹中无有乱恶众</p>
<p>　　皆悉向道法一切行忠直</p>
<p>　　疾病之忧苦都已无是鬼</p>
<p>　　时人皆和睦展转相念安</p>
<p>　　天日三时两才足掩土尘</p>
<p>　　寒暑常调适度人若干种</p>
<p>　　族姓之男女若欲兴善意</p>
<p>　　敬爱于佛者供养当如此</p>
<p>　　吾今敷演是<a>菩萨</a>所当行</p>
<p>　　面于正觉前即得佛慧眼</p>
<p>　　诸佛无有数经法不可尽</p>
<p>　　若以无数敬福报亦无量</p>
<p>　　佛说是决已。迦罗越子逝。天帝释。及诸比丘。闻经欢喜。皆前为佛作礼而去逝童子经</p>
		</div>
		
		
		</div></div><hr><script charset='utf-8' src='../../js/footer.js'></script></body></html>