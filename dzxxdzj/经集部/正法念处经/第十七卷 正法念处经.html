<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十七卷 正法念处经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十七卷 正法念处经</center></div><div class='fo'><center>经文出处:来自无量光明网</center><br/><br>
			<p><strong>　　元魏<a>婆罗门</a>瞿昙般若流支译</strong></p>
<h>饿鬼品之二</h>
<p>　　复次<a>比丘</a>。知业果报。观饿鬼<a>世间</a>。彼以闻慧。观于迦摩饿鬼（迦摩两卢波魏言欲色）。以何业故。而生其中。彼以闻慧。知此众生。若男若女。若黄门人。着种种衣。而自严饰。服女人衣。行淫女法。若人欲发。与之交会。因此事故。而得财物。施与凡人。非<a>福田</a>处。不净心施。以是因缘。身坏命终。生于欲色饿鬼之中。受鬼身已。种种严饰。随意所念。皆得从心。欲善则美。欲恶则丑。若其欲作。爱不爱色。悉能为之。或作男子。颜容端正。或作女人。姿首美妙。或作畜生。相貌殊异。能作种种上妙庄严。能遍游行一切方所。若得食饮。能食无患。少行施故。能以微细之身。盗入人家。以求饮食。世人说言。毗舍阇鬼。盗我饮食。或作人身。入他节会。或作鸟身。食人祭饭。其身细密。人不能见。此鬼如是。随意能现种种众色。世人皆名如意夜叉。或作女身。与人交会。如是种种庄严诳人。行于人间。在鬼道中。乃至恶业。不尽不坏不朽。故不得脱。业尽得脱。从此命终。随业<a>流转</a>。受<a>生死</a>苦。人身难得。如海中龟值浮木孔。若生为人。堕伎儿中。着种种衣纵逸游戏。以求活命。自以己妻。令他从事。而求财物。以余业故。受如斯报</p>
<p>　　复次比丘。知业果报。观饿鬼世间。彼以闻慧。观于海渚诸饿鬼等。以何业故。而生其中。彼以闻慧。知此众生。前世之时。见有行人欲过旷野。病苦疲极。于是人所。多取其价。与直薄少。以恶贪故。巧辞欺诳。旷野空乏远行之人。以是因缘。生海渚中。是海渚中。无有树林。陂池河水。其处甚热。于彼冬日。甚热毒盛。欲比人间夏时之热。过踰十倍。唯以朝露而自活命。虽住海渚。不能得水。以恶业故。见海枯竭。设见树林。皆悉炽燃大火焰起。望心断绝。众恶臻集。无有安隐。饥渴烧身。呻【口*睾】悲恼。自心所诳。处处奔走。悲声叫绝。无救无护。无依无恃。皮发蓬乱。身体羸瘦。一切身脉。皆悉粗现。犹如罗网。所至之处。皆悉空竭。无救无归。无依无怙。恶业不尽。不坏不朽。故使不死。业尽得脱。从此命终。随业流转。受生死苦。人身难得。如海中龟值浮木孔。若生人中。生在海渚。或有一足。或复短足。困乏浆水。以余业故。受如斯报</p>
<p>　　复次比丘。知业果报。观饿鬼世间。彼以闻慧。观于阎罗执杖饿鬼。以何业故。而生其中。彼以闻慧。知此众生。以悭嫉故。自坏其心。亲近国王大臣豪贵。专行暴恶。心无慈愍。不行正理。为诸贤善之所轻毁。如是恶人。身坏命终。受阎罗王执杖鬼身。于鬼世界。为阎罗王。趋走给使。若有众生。造诸恶业。时阎罗王。即令此鬼。录其精神。此鬼身色丑恶可畏。手执刀杖。头发蓬乱。倒发覆身。长唇下垂。耽耳大腹。高声大叫。以怖诸鬼。手执利刀。拟诸罪人。反执其手。以绳缚之。将诣王所。白大王言。我于人中。摄此罪人。来至于此。大王此人。前世行不善业身业不善。口业不善。意业不善。愿王呵责。时阎罗王。即说偈颂。而呵责言</p>
<p style="text-align: center">　　汝是人中愚痴辈种种恶业自庄严</p>
<p style="text-align: center">　　汝本何不修善行如至宝渚空归还</p>
<p style="text-align: center">　　善业因缘得乐果乐果因缘生善心</p>
<p style="text-align: center">　　一切诸法随心转流<a>转生</a>死常不断</p>
<p style="text-align: center">　　一切诸行悉无常犹如水泡不坚固</p>
<p style="text-align: center">　　若能如是修<a>正法</a>是人未来得胜报</p>
<p style="text-align: center">　　若有人能常修善舍离一切诸恶业</p>
<p style="text-align: center">　　是人则不至我所乘阶上生受天报</p>
<p style="text-align: center">　　若人愚痴无<a>觉悟</a>爱乐恶业至我所</p>
<p style="text-align: center">　　能舍恶业诸不善是人则行第一道</p>
<p style="text-align: center">　　若见世间诸业果亦见天上种种乐</p>
<p style="text-align: center">　　如是犹起放逸心是人不名自爱身</p>
<p style="text-align: center">　　为利谁故造恶业放恣一切身口意</p>
<p style="text-align: center">　　如是人等行各异汝今业对至我所</p>
<p style="text-align: center">　　汝为众恶所诳惑毕定行于崄恶道</p>
<p style="text-align: center">　　若人爱乐造恶业未来人身甚难得</p>
<p style="text-align: center">　　若人远离众恶业憙行善法心爱乐</p>
<p style="text-align: center">　　此人现世常安乐必得<a>涅槃</a><a>解脱</a>果</p>
<p style="text-align: center">　　若有众生习善行于世间中最<a>殊胜</a></p>
<p style="text-align: center">　　若人习学不善业一切世间最大恶</p>
<p style="text-align: center">　　若有智慧行善人能离初中后恶法</p>
<p style="text-align: center">　　若有造习众恶业则入<a>地狱</a>受苦报</p>
<p style="text-align: center">　　能以善法调诸根则获世间净胜法</p>
<p style="text-align: center">　　是人身坏命终时上生天宫受快乐</p>
<p style="text-align: center">　　业系缚汝甚坚牢阎罗使者之所持</p>
<p style="text-align: center">　　送至恐怖诸恶道阎罗世界大苦处</p>
<p style="text-align: center">　　汝于前世作众恶此业今当还自受</p>
<p style="text-align: center">　　自作自受不为他若他所作非己报</p>
<p>　　如是阎罗王。呵责罪人已。使者将出。以此罪人自作恶业自业所诳。将受果报种种苦恼。楚毒治之。饥渴所逼。但食风气。恶业不尽。故使不死。从此得脱。随业流转。受生死苦。若处人中。生在边戍。幽山崄谷。深河峻岸。危怖之处。有<a>自在</a>者。行于此路。令其引导。以余业故。受斯罪报		
		<p class="box marginT">
<a></a> <span></span> <a></a> <a class="a"></a>		

	
	

		<br>
			</p>
<p>　　复次<a>行者</a><a>内观</a>于法。云何比丘观于五地。彼以闻慧。明眼观察十种色入。何等为十。一者眼入。二者色入。三者耳入。四者声入。五者鼻入。六者香入。七者舌入。八者味入。九者身入。十者触入。云何比丘眼缘色相。比丘观眼缘色。而生于识。三法和合而生于触。触共受想思识者。触相触者。觉相受者。知相想者。如长短爱不爱。现见相对等思者。识知一缘。而各各相（思有三分或色非色）。各各自体。如十大地法。何等为十。一者受。二者想。三者思。四者触。五者作意。六者欲。七者解脱。八者念。九者三昧。十者慧。一缘而各各相识等。十一法亦如是。犹如日光一起众光自体各各别异。如识自体异。乃至思亦如是。彼比丘如实知色入。观眼空无所有。无坚无实。比丘如是。如实知道离于邪见。<a>正见</a>心喜。眼离痴垢。实见其眼但是肉段。痴无所知。但是泪窍如实知已离于欲心。观眼无常。知无常已。但是肉团。住在孔穴。如实知眼。筋脉缠缚。当知众缘和合而有眼入。如是眼者。无有见者。<a>无我</a>无知。乃至苦亦如是。观眼入已。得离欲意。是比丘如实观察眼入已。分别观色。如是色者。爱以不爱皆悉无记。以分别生。何法可见。何者为净。何者是常。何者可贪。比丘如是思惟观察。如实知色。非有非乐。如是思惟观察色相。无坚无实。以分别生。爱不爱等。非实有耶。一切众生。于爱不爱。虚妄贪着。如此色者。非有自体。非常非有。非真非乐。非不坏法。非坚非我。以贪欲嗔痴自覆心故。生爱不爱。非色有爱有不爱耶。以忆念生故。比丘如是观于色入。见名色已。不贪不染。不迷不取。知色无坚。彼比丘如是观眼。观色入已。不着眼识。得离欲秽。眼识非我。我非眼识。触受想思。亦复如是（观眼色第五地于十三不相开）。复次比丘。知业果报。观饿鬼世间。彼以闻慧。观啖小儿诸饿鬼等。以何业故。而生其中。彼以闻慧。知此众生。恶术咒龙。为除灾雹。诳惑病人。咒术夜叉。取人财物。或复杀羊。如是之人。身坏命终。堕活地狱。受无量苦。从地狱出。生婆罗婆叉饿鬼之中（婆罗婆叉魏云食小儿）。复有众生。<a>杀生</a>余报。生在人中。为此饿鬼。偷而食之。或至产妇所住之处。取彼婴儿。或匍匐时。或始行时。如是饿鬼。偷诸小儿。次第食之。若得其便。即能断命。若无杀业。莫能为害。伽他颂曰</p>
<p style="text-align: center">　　恶业系缚受恶果若行善业受乐报</p>
<p style="text-align: center">　　业绳长坚系缚人缚诸众生不得脱</p>
<p style="text-align: center">　　不得安隐涅槃城长流三有受众苦</p>
<p style="text-align: center">　　能以智刀斩斯业必得解脱诸热恼</p>
<p style="text-align: center">　　以断业绳无系缚得至无为寂静处</p>
<p style="text-align: center">　　如鱼入网为人牵爱缚众生死亦尔</p>
<p style="text-align: center">　　如人毒箭中野鹿其鹿狂怖走东西</p>
<p style="text-align: center">　　毒药既行不能脱爱缚众生亦如是</p>
<p style="text-align: center">　　常随众生不放舍观爱如毒应远离</p>
<p style="text-align: center">　　愚痴凡夫为爱烧犹如大火焚干薪</p>
<p style="text-align: center">　　是爱初染难觉知得报如火自烧灭</p>
<p style="text-align: center">　　若欲常乐心安隐应舍爱结离诸着</p>
<p style="text-align: center">　　如鱼吞钩命不久爱结缚人亦如是</p>
<p style="text-align: center">　　缚诸众生诣恶道堕于饿鬼饥渴逼</p>
<p style="text-align: center">　　饿鬼世界诸苦恼处处逃遁而奔走</p>
<p style="text-align: center">　　地狱趣中受苦者皆由爱结因缘故</p>
<p style="text-align: center">　　若诸贫穷困病人求索朝飡自存济</p>
<p style="text-align: center">　　皆由爱结因缘故受斯苦报圣所说</p>
<p>　　如是具观一切贪嫉因缘果报。于生死中得生厌离。弃舍诸欲</p>
<p>　　复次比丘。知业果报。观饿鬼世间。彼以闻慧。观于食人精气诸饿鬼等。以何业故。而生其中。彼以闻慧。知此众生。于前世时。巧辞诳人。诈言亲友。我为汝护。其人闻已。策心勇力。是时彼人。令他入敌。欲丧其命。舍之而去。竟不救护。欲于王所取其财物。时被诳者。没阵而死。彼人以是不善因缘。身坏命终。堕于食人精气饿鬼之中。受大饥渴。自烧其身。刀斫其体。皮肉断坏。从空雨刀。遍走四方。无逃避处。若见有人行恶无信。不奉三宝。即得彼便。入其身中。食啖精气。以自济命。求之甚难。困不能得。或至十年。或二十年。乃得一便。常困饥渴。自作恶业。还自受之。恶业不尽。故使不死。乃至恶业。不尽不失不朽。故不得脱。业尽得脱。从此命终。生于人中。常守天祀。贫穷困厄。不得自在。食啖残祀。以余业故。依他自活</p>
<p>　　复次比丘。知业果报。观饿鬼世间。彼以闻慧。见有饿鬼。名梵罗刹。以何业故。而生其中。彼以闻慧。知此众生。前世之时。杀害生命。以为大会。谓其希有贩卖饭食。贱取贵卖。贪嫉破坏。如是众生身坏命终。堕饿鬼中。名婆罗门罗刹饿鬼。为饥渴火焚烧其身。驰奔疾走。现视人像。杀害众生。或住空巷衢道四交路首。以求人便。诸婆罗门。杀生设会。多生其中。或自藏身。以杀害人。或入人身中。以断人命。咒术人言。鬼神着人。入人身已。令人心乱。狂惑无知。如是恶业。常作众恶。饥渴烧身。受大苦恼。住饿鬼界。乃至恶业。不尽不坏不朽。故不得脱。业尽命终。余业因缘。生在人中。常食人肉。或饮人血。以余业故。受如斯报</p>
<p>　　复次比丘。知业果报。观饿鬼世间。彼以闻慧。观火炉中食诸饿鬼等。以何业故。生于彼处。彼以闻慧。知此众生。远离善友。贪嫉覆心。喜啖僧食。如是之人。身坏命终。堕于地狱。受无量苦。从地狱出。生于君茶饿鬼之中（君茶魏云火炉）。既生之后。饥渴烧身。如火焚林。周遍奔走。而求饮食。自业所诳。于天寺中。被烧残食。合火而啖。心常忆念。火炉残食。饥渴烧身。二火俱起。呻吟【口*睾】叫。作诸恶业。决定成熟。乃至恶业不尽。犹不得脱。业尽得脱。余业因缘。生于人中。贫穷多病。随其行处。常为火烧。野火所焚。以余业因缘。受如斯报</p>
<p>　　复次比丘。知业果报。观饿鬼世间。彼以闻慧观。多行嫉妒。习于遍业。究竟成业。堕饿鬼道。生于不净巷陌之中。以何业行。生于彼处。彼以闻慧。见此众生。悭嫉覆心。以不净食。与诸梵行清净之人。以是因缘。身坏命终。生于不净啰他饿鬼之中（啰他魏言巷陌）。若于昼日。人不能见。若人夜行。则多见之。若城邑聚落众聚之处。若住旷野。行军厕屏秽恶之处。虫蛆满中。臭处不净。若人见者。恶不欲视。欧吐舍去。而是饿鬼。生在其中。由前世时。以不净食。持与众僧。以是因缘。生不净处。受大苦恼。虽处其中。常不得食。有诸恶鬼。手执利刀。刃出火焰。在傍守护。常困饥渴。一月半月。乃得一食。犹不得饱。设得食饱。守粪诸鬼。强打令吐。饥渴烧身。呻【口*睾】哀叫。交横驰走。忧恼悲泣。即以伽他。而说颂曰</p>
<p style="text-align: center">　　种子不善因缘故获得忧苦恶果报</p>
<p style="text-align: center">　　因果之性相相似恶业因缘得苦报</p>
<p style="text-align: center">　　为恶业钩之所牵如鱼吞钩入恶道</p>
<p style="text-align: center">　　吞钩之鱼尚可脱恶业牵人无免者</p>
<p style="text-align: center">　　诸业大力牵众生不善业绳之所缚</p>
<p style="text-align: center">　　将诣饿鬼世界中具受诸大饥渴苦</p>
<p style="text-align: center">　　诸饿鬼等饥渴苦过于火刀及毒药</p>
<p style="text-align: center">　　如是饥渴有大力无量饥渴恼众生</p>
<p style="text-align: center">　　无一念时得休息昼夜苦恼常不离</p>
<p style="text-align: center">　　乃至不得微少乐常受种种诸辛苦</p>
<p style="text-align: center">　　以作苦业因缘故生恶道中受苦报</p>
<p style="text-align: center">　　于此苦报难得脱何时当得受安乐</p>
<p style="text-align: center">　　所见诸泉悉无水一切陂池皆枯竭</p>
<p style="text-align: center">　　处处逃奔求水浆往至诸河悉不见</p>
<p style="text-align: center">　　我所行处求诸水山林旷野无不遍</p>
<p style="text-align: center">　　随所至处望水饮求觅少水不能得</p>
<p style="text-align: center">　　饥渴之火烧我身无归无救受大苦</p>
<p>　　如是饿鬼。自业所诳。呻唤哀【口*睾】。乃至恶业不尽。故不得脱。报尽命终。以余业故。生于人中。受诸淫女。妇女之身。若得男身。生除粪家。身服女人所著之衣。行女人法。以余业故</p>
<p>　　复次比丘。知业果报。观饿鬼世间。以何业故。生于食风饿鬼之中。彼以闻慧。知此众生。见诸<a>沙门</a>婆罗门贫穷病人。来乞求者。许施其食。及其来至。竟不施与。令此沙门及婆罗门贫穷病人。饥虚渴乏。如触冷风。彼妄语人。身坏命终。堕于婆移婆叉（魏言食风）饿鬼之中。既受鬼身。饥渴苦恼。如活地狱。等无有异。奔走四方。无所悕望。无人救护。无依无怙。自心所诳。于远方处。适见饮食。在于林间。及僧住处。奔走往趣。疲极困乏。饥渴倍常。张口求食。风从口入。以为饮食。以恶业缘。故使不死。恶业持身。妄见食想。犹如渴鹿见阳焰时。谓之为水。空无所有。如旋火轮。以前世时虚诳许人而竟不与。以此报故。但眼见食。而不能得。伽他颂曰</p>
<p style="text-align: center">　　因果相似圣所说善因善果则成就</p>
<p style="text-align: center">　　善因则不受恶果恶因终不受善报</p>
<p style="text-align: center">　　因缘相顺缚众生生死相续如钩锁</p>
<p style="text-align: center">　　生死系缚诸众生轮回诸趣莫能脱</p>
<p style="text-align: center">　　若能断除诸系缚坚牢钩锁业烦恼</p>
<p style="text-align: center">　　是人能至寂静处永断一切诸忧恼</p>
<p>　　其人如是，受相似因苦报之时，自心所诳，奔揬驰走，常食风气以自活命。乃至恶业不尽、不坏、不朽故不得脱。</p>
<p>　　业尽命终，生于人中，贫穷下贱，人所轻忽。常为众人许施房舍、饮食、衣物，而无与者。闻他许时，心悦望得，至后不获，转怀忧结。受二种苦：一者饥渴，二者忧恼。受大苦恼。以余业故受如斯报。伽他颂曰：</p>
<p style="text-align: center">　　如是众生恶业熏　　具受种种诸苦恼</p>
<p style="text-align: center">　　如粪所熏甚可恶　　如是恶业应舍离</p>
<p style="text-align: center">　　善法所熏最殊胜　　能永离于恶道苦</p>
<p style="text-align: center">　　如瞻卜花熏香油　　花虽灭坏香油在</p>
<p>　　复次比丘知业果报，观饿鬼世间。彼以闻慧，观食火炭诸饿鬼等。以何业故而生其中？</p>
<p>　　彼以闻慧，知此众生，典主形狱，贪嫉覆心，打缚众生禁其饭食，令他饥渴，啖食泥土以续生命。此典狱人以是因缘，身坏命终堕于食火饿鬼之中。常至冢间，啖烧尸火犹不能足。如是恶业，因时悦乐，受报极恼，心不爱乐。不净可恶爱毒势力，因缘和合受于食火饿鬼之身。若得食火，少除饥恼，如人以水灭世间火。</p>
<p>　　比丘如是观时，于世爱欲深生厌离，不乐与俱。作是念言：愚痴凡夫为爱所使，不得自在，食火除饥，无法可喻。</p>
<p>　　受饿鬼身，乃至恶业不尽不坏故不得脱。业尽命终，生于人中，常生边地饥俭之处，所食粗恶，无有美味，不识盐味。以余业故受如斯报。</p>
		
		<p class="box marginT">
<a></a> <a></a> <span></span> <a></a>		

	
	

		<br></div></div><hr><script charset='utf-8' src='../../js/footer.js'></script></body></html>