<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六十二卷 正法念处经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六十二卷 正法念处经</center></div><div class='fo'><center>经文出处:来自无量光明网</center><br/><br>
			<p>
	　　<strong>第六十二卷 <a>正法</a>念处经</strong></p>
<p>
	　　元魏<a>婆罗门</a>瞿昙般若流支译</p>
<p>
	　　观天品之四十一(夜摩天之二十七)</p>
<p>
	　　时孔雀王<a>菩萨</a>。知天众心。复为宣说第十六法。告诸天众。复有善法可爱乐法。能制放逸。犹如铁钩。应念<a>修行</a>。何等善法。所谓念死。若人念死。常勤修习。不休不息。无等大恶。恼乱一切诸众生等。无能逃避。决定无免。有生必死。能令一切恩爱别离。令人丧灭。生于畏处。或有从乐生于苦处。业绳系缚。自业所资。堕于<a>地狱</a>饿鬼畜生。于命终时。无有伴侣。唯有善业及不善业。以为同伴。所作善业。犹如父母。将至乐处。不<a>善恶</a>业。犹如大怨。将至地狱饿鬼畜生。以是义故。应修善业。舍离诸恶。若能如是修行念死。其心则不着于境界。不着贪欲嗔恚愚痴。怖畏死故。不为妻子眷属因缘作不善业。一切在家若修此念。尚得寂静。何况<a>出家</a>。若有<a>沙门</a>修于念死。则不犯戒。不乐境界。不处愦闹。若处愦闹。心则散乱。多言之本。多见女人。能生一切贪欲之处。应当舍离。思惟念死。若处愦闹。心意不善。于命终时。当得一切无利衰恼。不得安乐。临死之时。刀风剑风之所解截。无归无救。业绳所缚。将至余世。非父母兄弟妻子。眷属所能救护。若能如是修念死相。是人则乐持戒智慧。如是修行。是则能令善业增长。不善消灭。以善业故。受人天乐。后得<a>涅槃</a>。若男若女。知此功德。若在家出家。若沙门婆罗门。常应念死。以念死故。其心怖畏。不作一切不善之业。心作是念。一切众生皆<a>当归</a>死。<a>天人</a>地狱饿鬼境界。无处不死。若能如是修行念死。畏未来世其心不着色声香味触。如是境界。非常不变。非不坏法。常念无常苦空<a>无我</a>。若心念死。不为诸恶之所恼乱。常当数数修不净观。善观增长数数念死。修习增长。系念无常。无有常处。而不破坏。不变不灭。可爱山峰。百千万亿乃至。须弥山王。劫火所烧。皆当摧灭。况人天身。大海无边。一切大河。一切龙王所住之处。一切诸龙及阿修罗。七日既出。则皆干竭。何况我身。举要言之。欲界<a>色界</a>无色界。一切<a>三界</a>。无常变动。皆当破坏。况我身命。当是<a>常住</a>不动不破坏法。若能如是心意常念意善观察。如是修心。无处可乐。无处可贪。无处可嗔。贪嗔净故。痴亦随灭。离三过故。得第一处。不老不死。不尽不灭。如是念死。无所缘念。是故念死于一切念。最为第一。修念死相。复有功德。若沙门婆罗门。如是修行。谛观此身。犹如虎槛。云何观苦。如我此身。身心病恼。为老所坏。死王将去。死网所缚。为何所作。不能修行布施持戒。及修智慧。是故应当于死未至。修行施戒及以智慧。不久死至。坏于一切众生之命。若沙门婆罗门。如是系心。念于死相所作不空。必得涅槃。复次念死。所谓此身唯有无常。一切诸行。皆悉无常。苦空无我。念念变坏。速疾不停破坏之法。空无所有。非坚固法。如旋火轮。乾闼婆城。一切诸行。皆亦如是。我之身命。亦复如是。无有坚固。犹如水沫乾闼婆城。如是死法。一切皆有。毕定来至甚可怖畏是故当修坚固之法。摄三善业。舍三不善。当作如是。念于死想。若沙门婆罗门。自心修念。修是念故。得大利益。尔时孔雀王菩萨。以先佛偈。而作颂曰</p>
<p>
	　　此六恶怨家破坏于<a>世间</a></p>
<p>
	　　老病死不断由于三毒故</p>
<p>
	　　五境界大贼能劫于善财</p>
<p>
	　　此怨诈亲善行于崄恶处</p>
<p>
	　　放逸不善心坚着于境界</p>
<p>
	　　能将诸众生疾至三恶道</p>
<p>
	　　若有能觉知苦等真实谛</p>
<p>
	　　是人则能得安隐寂静处</p>
<p>
	　　拔断诸毒根增长功<a>德行</a></p>
<p>
	　　应离<a>懈怠</a>心莫近恶知识</p>
<p>
	　　若<a>比丘</a>精进勤修念死观</p>
<p>
	　　则得无上处永离老病死</p>
<p>
	　　若有能如实觉知于根尘</p>
<p>
	　　依止正智慧则能渡有海</p>
<p>
	　　念死常生怖离慢及懈怠</p>
<p>
	　　亲近智慧人众恶不污心</p>
<p>
	　　精进心柔软修法离众恶</p>
<p>
	　　<a>正见</a>心不动此人应亲近</p>
<p>
	　　若近恶知识则不得善法</p>
<p>
	　　若近于胜者则不畏众过</p>
<p>
	　　一念及须臾昼夜常不离</p>
<p>
	　　智者常念死无有逃避处</p>
<p>
	　　念死最<a>殊胜</a>诸念无与等</p>
<p>
	　　修行得寂灭永离诸尘垢</p>
<p>
	　　若有念死畏则不起心恶</p>
<p>
	　　心离一切过当得寂灭处</p>
<p>
	　　不放逸胜果<a>世尊</a>如是说</p>
<p>
	　　若常念死畏则离诸不善</p>
<p>
	　　时孔雀王菩萨。为诸天众。说如斯法。复次第十七法。能多利益沙门婆罗门。有何等法。所谓离于色慢种姓之慢及<a>财富</a>慢。若有色慢种姓之慢及财富慢。是愚痴人。口行恶业。身行恶业。意行恶业。以此因缘。身坏命终。堕于地狱饿鬼畜生。于彼生处。处处轮转。无量<a>生死</a>。受大苦恼。不可称说。既知过已。不起色慢种姓之慢及财富慢。若有人能离于色慢种姓之慢及财富慢。当知是人。则不造作身口恶业。如实见色无常苦空无我。空无所有。无有坚固。是不净器。发毛爪齿。皮肉和合。无量骨锁。筋髓脂肉。屎尿脓血。充满其中。我此色身。初亦不净中亦不净后亦不净。无量业烦恼因缘所生。无坚无常。无实无我。今我此身若至死时。不为我伴。乃至一步。弃于冢间。或以火烧。或为雕鹫乌鵄狐狗之所啖食。若人如是思惟忆念。于色慢中。或灭或薄</p>
<p>
	　　复次若沙门婆罗门。起种姓慢。自言我种姓胜。若以实观于<a>真谛</a>中。无有种姓。但妄分别。以愚痴故。妄生分别。此种姓胜。此种姓不如。如实不然。何以故。以有生故。是故有姓。如是变易。随何等人。有实布施持戒智慧定心调伏。有此功德。其人虽生下姓之中。名大种姓。何以故。以有功德胜种姓故。非生种姓功德因缘。非生因缘。若无功德则无因缘。是故沙门婆罗门。不应起于种姓憍慢</p>
<p>
	　　复次观于色慢。若沙门婆罗门。及余行人。观我此色。于婴儿时。虽有色貌。昂面不动。非动时色。动时之色。非匍匐色。乃至少年。非中年色。中年之色。非老年色。老年之色。非死时色。如新死色。非久死色。如我死尸。众蝇唼食。蛆虫所啖。风吹日曝。雨渍湿烂。一切破坏。分散狼藉。满于冢间。此身分散。为无量分。骨节分张。髑髅异处。咽喉肩臂。手指爪甲。诸节异处。脊骨臗骨髀骨胫骨踝骨足骨指骨。以斯如实观于色故。离于色慢。云何如实观财富慢。观已远离一切世间。如实观知一切世间。皆无<a>自在</a>。无量种法。皆无自在。云何此法。当有自在。以一切有为诸法因缘所缚。不得自在。从因缘生。譬如屋宅。集众材木。塼墼合和。互相依止。名之为屋。身亦如是。皮肉脂骨。筋髓和合。名之为身。无有自在。是身色相。亦无作者。如是沙门婆罗门。如实观察色慢种姓慢财富慢。一切皆灭。或令薄少。复次以不实观故。起种姓慢。若如实观。如是种姓。但有分别。无目之人。妄生忆念。若布施持戒智慧净行正见和合。如是种姓则为殊胜。非如愚痴妄起慢心念种姓胜。若沙门婆罗门。及以余人。若能如实知于种姓。于种姓慢一切皆灭。或令薄少。尔时孔雀王菩萨。以迦迦村陀如来经偈。而作颂曰</p>
<p>
	　　若有人常起色姓财富慢</p>
<p>
	　　是人如醉象不见崄恶岸</p>
<p>
	　　一切诸憍慢放逸乱诸根</p>
<p>
	　　现在人所轻命终堕恶道</p>
<p>
	　　若人起憍慢色富慢所盲</p>
<p>
	　　其人则无乐命终堕恶道</p>
<p>
	　　若恃色富慢非为如实见</p>
<p>
	　　愚痴无智慧不能渡<a>苦海</a></p>
<p>
	　　色种姓财富及以诸乐具</p>
<p>
	　　一切皆无常智者不应信</p>
<p>
	　　若离施戒智则无有种姓</p>
<p>
	　　若有施戒智是种姓最胜</p>
<p>
	　　愚者不名富非善道种姓</p>
<p>
	　　是故智为因离智无种姓</p>
<p>
	　　若有持净戒犹如清凉池</p>
<p>
	　　斯人大种姓是名胜种子</p>
<p>
	　　布施戒及智勇猛实精进</p>
<p>
	　　能与此相应是名胜种姓</p>
<p>
	　　若离于正法非剃发种姓</p>
<p>
	　　名之为沙门名为婆罗门</p>
<p>
	　　若修于正法有施戒智慧</p>
<p>
	　　乃名为沙门乃名婆罗门</p>
<p>
	　　老能夺壮色死能断命根</p>
<p>
	　　财物必散坏一切法如是</p>
<p>
	　　病能坏强健令众生<a>流转</a></p>
<p>
	　　若有智慧者应离色财慢</p>
<p>
	　　知如是恶已谁有起憍慢</p>
<p>
	　　是故色财慢智人所舍离</p>
<p>
	　　以修行善法则无诸苦恼</p>
<p>
	　　(上显文中少第十八标文或合或阙本同未详)</p>
<p>
	　　如是孔雀王菩萨。为诸天众。如是<a>说法</a></p>
<p>
	　　复次沙门婆罗门。复有行法。谓第十九。于一切众生。起平等心。若沙门婆罗门。及以余众。若平等心。得第一乐。一切众生之所爱敬。身坏命终。生于善道天世界中。云何于一切众生起平等心。若沙门婆罗门。舍于诤论。不与人诤。既舍诤乱。于一切众生。得平等心。是故沙门婆罗门。能舍诤论。则于一切众生。得平等心。复次有法能令沙门婆罗门。于一切众生。得平等心。观一切众生。皆为衰恼。观于怨家。犹如亲友。此诸众生。生死所摄。生死不断。以有生故。有老病死忧悲苦恼。寒热饥渴。打缚鞭挞。怨憎会苦。爱别离苦。如是观于苦恼众生。得大衰恼。于怨亲中。修平等观。若沙门婆罗门。作是观已。于一切众生中。得平等心。若沙门婆罗门。复作是念。此诸众生。众苦所恼。所谓疾病恼诸众生身心疾病。以病衰恼。得大苦恼。于怨亲中。如是思惟。作是念故。心得清净。以心净故。血则清净。以血净故。颜色清净。一切诸根。皆亦清净。如是观察。得现果报。一切众生之所乐见。爱敬瞻仰。以是因缘。身坏命终。生于天上。复次沙门婆罗门。复以异法。观诸亲友。犹如怨家。一切众生。无有不死。不离生死。生已复死。如是众生。以自业故。堕于地狱饿鬼畜生。此等众生。诸苦所恼。如是思惟。利益一切众生。心则清净。心清净故。血则清净。血清净故。颜色清净。颜色净故。端正无比。一切众生。爱乐瞻仰。得现果报。身坏命终。生于善道。天世界中。如是比丘。修大善业。于诸众生起平等心。复次沙门婆罗门。及余世间。复以异法。修平等观。此诸众生。业与业藏因业流转。如业所作。或善不善。皆悉成就。以善业故生人天中。以恶业故。堕于地狱饿鬼畜生。若沙门婆罗门。及余人天。如是修行。心则清净。心清净故。血则清净。血清净故。颜色清净。颜色净故。一切众生。爱乐瞻仰。身坏命终。生于善道。受诸天身。必得涅槃。心清净故。于一切众生。起平等心。得如是果</p>
<p>
	　　复次若沙门婆罗门。复有异法。于一切众生。修平等心。何等异法。所谓一切众生。共爱别离。一切众生生死所摄。无一众生非爱别离。此爱别离。甚为大恶。如是修行。心则清净。心清净故。血则清净。血清净故。颜色清净。颜色净故。端正无比。以端正故。一切人见心得清净。爱乐瞻仰。以于一切众生。起平等故。得现果报。身坏命终。生于善道受诸天身。以余业故。后得涅槃。复次若沙门婆罗门。及以余人。复以异法。于一切众生。修平等心。何等异法。所谓是心轻转。速行不住。若欲心起。修不净观。若嗔心起。修慈心观。若痴心起当观察思惟<a>十二因缘</a>。是三种心。三法对治。于一切众生。起平等心。于怨亲中。修平等心。意清净故。一切行处。心无疑虑。则得第一清净乐行。觉安卧安诸天所护。无能得便。有大威德。以心净故。血则清净。血清净故。颜色清净。颜色净故。端正无比。一切众生。爱乐瞻仰。于一切众生。起平等心。得现果报。身坏命终生于善道天世界中。受诸天身。以是业故。终得涅槃。尔时孔雀王菩萨。以偈颂曰</p>
<p>
	　　若于怨亲中其心常平等</p>
<p>
	　　<a>如法</a>无偏党牟尼说智慧</p>
<p>
	　　若人心清净不为过所污</p>
<p>
	　　独行林树间牟尼说无贪</p>
<p>
	　　心无悕望垢远离一切浊</p>
<p>
	　　不乐诸境界牟尼说寂静</p>
<p>
	　　一切无常等如实谛观察</p>
<p>
	　　知世间明闇牟尼说勇猛</p>
<p>
	　　不厌世间法而修行善法</p>
<p>
	　　于苦乐平等牟尼说离垢</p>
<p>
	　　心常知止足常远离诸欲</p>
<p>
	　　不悕重供养牟尼说清净</p>
<p>
	　　不近恶亲友不行非义处</p>
<p>
	　　独行自坚心牟尼说正业</p>
<p>
	　　远离喜及畏爱力不能坏</p>
<p>
	　　诸根悉寂静圣说不悕望</p>
<p>
	　　平等平等心境界常平等</p>
<p>
	　　于一切平等牟尼说智慧</p>
<p>
	　　了知一切法善不善业果</p>
<p>
	　　舍于善不善牟尼为人说</p>
<p>
	　　精进断诸恶常修身念处</p>
<p>
	　　如实知受生牟尼说为智</p>
<p>
	　　若人畏生死时处常作业</p>
<p>
	　　法语摄诸根牟尼说寂灭</p>
<p>
	　　如是孔雀王菩萨。为夜摩天兜率陀天众。以无量种方便说法。时诸天众。一心<a>正念</a>。舍诸欲乐。以柔软心乐闻说法</p>
<p>
	　　时孔雀王。知诸天众心调伏故。复为说法。复次若沙门婆罗门。及余世间。心当念法。念何等法。所谓第二十知足之法。知足法者。利益安乐。若沙门婆罗门。身心知足。知足为伴。知足为救。成就安乐。知足之人。于一切处。无所追求。第一安乐。眼不贪色。于无量色不生悕望。亦不分别若见色相。心不忆念。不求过去可爱之色。不爱不乐。亦不悕求。不生欲心。亦不生念。不生味着。若沙门婆罗门。如是知足。常得安乐。如是耳闻可爱之声。不爱不乐。亦不心念。于过去境界。若起贪欲。心不分别。如实观之。此声非常。非乐非我。但有分别。害诸众生。愚痴凡夫。<a>妄念</a>分别。声至耳根。令心恼乱如实观之。如是善观。如实知足。如实观声。空无所有。无坚无实。但有分别。如是观察。于一切爱美妙音声。一切爱境。不生贪着。以知足故。得如是乐。若沙门婆罗门。及以余人。鼻所闻香。不生分别。不起恶觉。亦不思惟。鼻闻香已。如实观之。如此香者。无常败坏。变易不实。空无所有。若着此香。则不能脱恶觉乱心。是名知足。若沙门婆罗门鼻不爱乐。如是境界。皆悉观察。以知足故。则得第一清净之乐。修习增广。得第一乐</p>
<p>
	　　复次若沙门婆罗门。及以余人。于舌味中。心不贪着。不念不分别。于过去味。不念不思惟。不善忆念。亦不悕求。非不知足。如实观味。此味无常。败坏变易。但以分别。而生贪着谓为可取。若如实观。于味不乐。心不贪着。不生味爱。若能如是。于味知足。则得安乐</p>
<p>
	　　复次沙门婆罗门。及余世间。如实观触。如此触者。非有自性无常败坏。变易之法。如是触者。空无所有。无坚无实。先无今有。已有还无。若能如是如实观触。于过去触不生系念。不爱不乐。于触不求随何等触。来触其身。离贪欲触。是名知足</p>
<p>
	　　复次若沙门婆罗门。观于意法。爱以不爱。如实思惟。观法无常。败坏变易。空无所有。无坚无实。此法无常。苦空无我。先无今有。已有还无。一切磨灭。如是忆念。爱不爱法。则知止足。于不爱法。不生憎嫉。于可爱法。不生喜乐。于过去法。心不系念。亦不味着。如是善观意所乐法。于一切意法。不念不味。不爱不乐。诸沙门婆罗门。以知足故。于六爱中。而得<a>解脱</a>。尔时孔雀王。以偈颂曰</p>
<p>
	　　若能观知足脱六爱境界</p>
<p>
	　　不念不悕望是人常得乐</p>
<p>
	　　若以正念心如实观于色</p>
<p>
	　　其人于色爱不能乱其心</p>
<p>
	　　鼻与境相应若能不贪着</p>
<p>
	　　其人意清净鼻过不能乱</p>
<p>
	　　智者得舌味正观不贪着</p>
<p>
	　　其人于味过不能污其心</p>
<p>
	　　身受种种触得之不贪着</p>
<p>
	　　其人知触故常得安隐乐</p>
<p>
	　　于爱不爱法其意不贪着</p>
<p>
	　　善住如大山是意世所赞</p>
<p>
	　　若沙门婆罗门。行知足法。能离如是六种之爱。佛所赞叹。如是孔雀王菩萨。为夜摩天兜率陀天众。说斯真法。复次若沙门婆罗门。思惟念法。念何等法。所谓第二十一畏于境界。畏恶境界。不实之见。不得利益。若沙门婆罗门。如实观色境界。如眼缘色而生眼识。<a>意识</a>决了。分别观察。若境界来。生于贪欲。如是贪欲境界。来恼乱我。当生恐怖。若见境界。断欲贪爱。而不观视。如所分别。意亦如是。或贪或嗔。皆如实知若烦恼起。如实观起。得无利益。现在未来。以此烦恼。不得安乐。一切众生。由此烦恼。不得利益。不得安乐。如此烦恼。悉能系缚。一切众生沙门婆罗门。若能如是观境界者。贪欲心生。一切能灭。或令薄少。如是如实观于眼色。复观于耳。因缘和合。而生耳识。因耳因声。而生于念。或生苦受。或生乐受。如是观识。或复多生贪嗔与痴。或生余识。犹如然灯。观不善念。我生不善念。知不善念。知不善念。从缘而生。当断灭之。若断不善。善法满足。实观境界。善念增长。不善之念。憙爱共生。有爱共生。皆悉令灭。以灭除故。而得清净。离浊恶垢。得一切乐。是故沙门婆罗门。及余世间。初观境界中。若生恶欲。即应断灭。观于善法。灭诸不善如是于耳声中。如实了知。应生善念</p>
<p>
	　　复次若沙门婆罗门。及余世间鼻所闻香。云何生识。因鼻因香。而生鼻识。若不善念。生知不善念。若沙门婆罗门。作如是念。我今若生不善之念。不得利益。不得安乐。今当断灭。如实观察。则能断灭不善之念。作是念已。如实观香。生于善念。以善念故。则能灭于共喜生爱。如是观已。于一切香。不生乐着。以断着故。而得安乐。如是如实。知于境界。则得如实安隐之处。若能如是如实观香。鼻虽闻香。于香不乐。若沙门婆罗门。舌得味时。若生不善。贪欲如实。念知因舌因味而生舌识。作是念时。于味不乐不贪不着。如实知舌识。若知舌识。喜爱于味。于识得脱。得第一乐。如是如是。实知境界。如是如是。得无上乐。不为喜爱之所坏也。于舌味中。如实观已。复观身触。因身因触而生身识。三法和合。而生于触。以共触故。生受想思。若沙门婆罗门。如实观触。此触无常。动坏变易。若生不善觉观。得无利益。不得安乐。如实知触。善念观察。不为喜爱之所恼乱。不乐境界。以诸方便。观身触已。复观意法。云何而生。因意因法而生意识。或善不善。或无记。若缘不善。起不善念。如实了知。我缘不善而生意识。我生喜爱。不得利益。恼乱不安。如是思惟。观法出没则顺法行。顺法行故。如实见于一切诸法。自相同相不为喜爱之所恼乱。以爱薄故。而得解脱。以解脱爱故。得第一乐。知一切法。皆悉生灭。以能如是观诸境界。则生正智。能灭一切诸结烦恼。烦恼尽故。得无漏智。以得无漏智相应故。得第一处。是故沙门婆罗门。莫信境界。一切境界。犹如怨家。一切众生境界如蛇。若人未得无漏智慧。莫信境界。境界轻动。犹如怨贼。诈为亲友。如此境界悉能系缚一切众生。尔时孔雀王菩萨。以偈颂曰</p>
<p>
	　　若实知境界如以铁钩持</p>
<p>
	　　驰散轻动故作诸不利益</p>
<p>
	　　悕望迷境界乐于分别心</p>
<p>
	　　死网罥欲至能断众生命</p>
<p>
	　　为境界所牵令人心躁扰</p>
<p>
	　　为愚痴所诳而不能觉知</p>
<p>
	　　境界无定实如乾闼婆城</p>
<p>
	　　能增长众苦为地狱因缘</p>
<p>
	　　境界火所烧愚痴欲所诳</p>
<p>
	　　轮转不停息不觉烧其身</p>
<p>
	　　因念故生欲因欲生嗔恚</p>
<p>
	　　嗔恚覆人心死则入地狱</p>
<p>
	　　是故有智者离欲灭嗔恚</p>
<p>
	　　速远离愚痴则能到涅槃</p>
<p>
	　　知境界如怨遮之而不乐</p>
<p>
	　　智者厌境界毕定到涅槃</p>
<p>
	　　是为孔雀王菩萨。为诸天众。说<a>佛经</a>法</p>
<p>
	　　复次第二十二法得大利益。何等法耶。所谓不<a>信心</a>。若沙门婆罗门及余善人。乃至尽命。不应信心。如此心者。轻躁难摄。自性曲戾。不住一境。乐于异境。一切愚痴凡夫。以此心故。流转地狱饿鬼畜生。此心一切不可亲友。轻躁缘境。迷惑一切愚痴凡夫。令其流转在于地狱饿鬼畜生。虽常流转而不厌离。如此恶习。于生死中。受大苦恼。是故不应信此恶心。乃至未得圣印所印。不得须陀洹。闭恶道门。若不如是。遍行诸道。受一切苦。一切系缚。一切罥缚。诸使和合。甚难调伏。是故沙门婆罗门。不应信心。尔时孔雀王菩萨。以偈颂曰</p>
<p>
	　　深速而无垢遍一切众生</p>
<p>
	　　是心犹如王流转诸世间</p>
<p>
	　　难见甚可畏轻躁造恶业</p>
<p>
	　　若人能摄心则至第一道</p>
<p>
	　　能将至善处亦至于恶道</p>
<p>
	　　若调伏离垢则至于涅槃</p>
<p>
	　　心能作苦乐心势力流转</p>
<p>
	　　能作种种业调伏则得乐</p>
<p>
	　　是故应护心护心则得乐</p>
<p>
	　　若人于境界诸根心寂灭</p>
<p>
	　　脱生死忧悲则到无住处</p>
<p>
	　　如是孔雀王。为诸天众。说迦迦村陀如来真法</p>
<p>
	　　尔时诸天众。皆悉<a>欢喜</a>。敬心围绕。作如是言。善哉善哉。大士快说妙法。初中后善。为天众说。能至涅槃</p>
<p>
	　　尔时孔雀王。复为天众。说如是言。我于迦迦村陀如来所。闻二十二法。以义利益安乐天人。能到涅槃。我以此法。利益天众。是故宣说。时诸天众欢喜赞叹。合掌敬礼。供养孔雀王菩萨。既<a>礼拜</a>已。夜摩天众。入莲花林。游戏受乐。兜率天众。上升<a>虚空</a>。归兜率天</p>
<p>
	　　尔时夜摩天众。于园林中。游戏受乐。乃至爱善业尽。随其自业。堕于地狱饿鬼畜生。若有余业。生于人中。生大种姓。常顺法行。颜貌端正。财富具足。处好国土。或王大臣。以余业故</p>
<p>
	　　复次比丘。知业果报。观夜摩天所住之地。彼见有地。名曰乐行。众生何业生于彼地。彼见闻知。若人大心善行。直心持戒。不杀不盗。如前所说复离邪淫。若见素画女人。不生邪观。见作劝舍。令住持戒。常为众生。数数说法。令住法中。为一切众生。说邪淫过。说业果报。若人邪淫。甚为下贱。身坏命终。堕于地狱。以是业报。受大苦恼。作是观已。不应邪淫。勿于后悔。邪淫之罪。受报大苦为诸众生说如是法。令住正行。救恶道行。如是之人。自利利他。持戒依戒。尽形持戒。不<a>破戒</a>。不缺戒不穿戒。不外实内空。身坏命终。生于善道夜摩天中。名乐行地。生彼天已。受无等乐。有一大池。名曰乐行。纵广五百由旬。其池清凉。湛然清净。复有摩偷甜美饮树。周遍皆是毗琉璃树。真金为叶。青宝玉枝。围绕此池。五百由旬。莲华充满。遍覆池水。其诸莲华。真金为叶。毗琉璃茎。琉璃为须。复有莲华。七宝庄严。种种莲华。遍覆池中。种种众鸟。七宝庄严。出妙音声。无量百千天子天女。围绕此池。一一天子。无量百千天女。以为眷属。与此天子。娱乐受乐。自善业故。复于池边。有七宝林。名曰心乐。于此林中。有种种鸟。一百流水。而以庄严。无量众宝。庄严其林。天子天女。或在乐池。或于此林。于五根中。受境界乐以善业故。生此天中。闻歌所牵。向于岸林。复有余天。于此天中。命终退殁。有诸天女。天衣庄严。见新生天子。速驰往趣。求为给事。是诸天众。不杀不盗不行邪淫。善业果报。生此天中。不邪淫故。命未终时。天女不舍趣于异天。命终乃去。四天王天。三十三天。不离邪淫。未命终时。天女背叛。舍之而去。如舍昼灯。往趣余天。与新生天子。而共娱乐。歌舞游戏。时彼天子。临欲命终。见诸天女。背叛趣他。心生嫉妒。生大苦恼。如地狱苦。以心嗔故。堕于地狱。夜摩天中。离邪淫故无此果报。以是因缘。先退天子。诸天女等。皆共往诣新生天子。到已围绕。入大林中。为受欲乐。向诸天众。时诸天众。见新生天子心皆欢喜。与诸天众及诸天女。或万或亿。往诣园林。其园林中。如意之树。以为庄严。多有无量种种众树。无量百千莲华庄严。鹅鸭鸳鸯。充满池中。无量百千功德大池。久于此池作天伎乐。受五欲乐。久受乐已。于境界中。不知厌足。复与新生天子。向普光明山。游戏受乐。歌舞戏笑。一一华池。一一园林。一一流泉。一一山峰。一一山原。一一山谷。一一榛林。一一花林。一一河中。一一山窟。一一如意林中。一一树枝。荫覆宫室。一切天众。五乐音声。受五欲乐。不可为喻。以其自业相似相应。一切往诣普光明山。歌舞游戏。互相娱乐。于境界乐。不知厌足。一切欢喜。诸欲具足向普光明山。尔时山中。有旧住天。闻歌音声。生希有心。观诸天众。时诸天众。即皆升于普光明山。旧天见之。皆大欢喜。初来天众。皆升虚空。无量庄严。威德光明。互相瞻仰。一切天众。于此可爱山峰之中。河泉流水。华池园林。七宝光明。庄严宫殿。林树庄严。诸乐行天而受快乐。或在华池。或在河岸。或在林中。或在如意林树之间。或在虚空。飞至异处。或有歌舞。或有无量天女围绕。饮天上味。离于醉乱。既饮上味。转增欢喜。为如是等二种所转境界火烧。欢喜如烟。尔时有鸟。名曰实智。见诸天众受放逸乐。以偈颂曰</p>
<p>
	　　五炎遍炽然爱风之所吹</p>
<p>
	　　诸欲所迷惑放逸火焚烧</p>
<p>
	　　故业将欲尽而不作新业</p>
<p>
	　　业尽故还退诸天皆如是</p>
<p>
	　　若至欲退时苦恼破坏心</p>
<p>
	　　无有能救者唯除于善业</p>
<p>
	　　喜乐于富乐常爱诸天女</p>
<p>
	　　自心之所诳当至大恶处</p>
<p>
	　　为无常所坏云何不觉知</p>
<p>
	　　终至于命尽一切皆别离</p>
<p>
	　　以心贪境界为自业所诳</p>
<p>
	　　天命念念过以爱破坏心</p>
<p>
	　　譬如画壁灭彩画皆亦亡</p>
<p>
	　　以其业尽故天报亦随失</p>
<p>
	　　五根贪境界未曾有厌足</p>
<p>
	　　如苏油投火炽然无厌足</p>
<p>
	　　如是实智鸟。为断天众放逸心故。说偈颂法。时诸天众。以放逸故。迷惑不受。以放逸心。共诸天女。或飞虚空。或有升大普光明山。升彼山已。其身光明。胜百千日。其山先有七宝光明。以天光故。山转殊胜。山中无量。众宝园林。以天光故。十陪转胜。复有余天。在园林中或莲华中。或在枝叶荫覆宫室众宝光明庄严之处。游戏歌舞。受天之乐。见此光明。得未曾有。尔时天众。于园林中。既游戏已。一切皆向乐莲华池。游戏受乐。互相爱乐。不起嫉姤。安详升于七宝光山。歌舞戏笑。离于怖畏。离嗔忧悲。离他所摄。<a>随念</a>而行。受第一乐。音声游戏。歌舞如意。所念须陀之食。上味美饮。第一欢喜。游戏娱乐。受自业乐。如是久时。受天乐已。向喜见池。其莲华池。长十由旬。广五由旬。甚可爱乐。多有众鸟。鹅鸭鸳鸯。充满池中。金色莲华。遍覆池水。一切皆以青毗琉璃。青因陀宝。大青宝王。赤莲华宝。以砌池底于此池岸。周遍生树。黄金为茎。白银枝叶。或青宝枝。赤莲华叶。毗琉璃树。颇梨为枝。黄金为叶。大青宝树。白银为枝。黄金为叶。青宝为枝。金毗琉璃。以为其树。大青宝枝。真金砗磲。二宝为叶。或有金树。金叶金枝。胜于日光。或有金树。毗琉璃枝。毗琉璃叶。犹如云聚。庄严可爱。或有金树。金枝金叶。犹如火聚。或有银树。银枝银叶。光明端正。如月盛满。或青宝王树。青宝王枝。青宝王叶。如沉水烟。色相端严。或有宝树。种种枝条。以为庄严。或白银枝。青宝挍饰。复有宝树。金银挍饰。复有宝树。金银颇梨。三种挍饰。复有宝树。赤莲华宝。白银挍饰。复有宝树。种种诸色。众花具足。曼陀罗花。俱赊耶舍花以为庄严。复有果树。果汁之味。天上味酒。所不能及。复有花树。熏百由旬。复有声树。微风吹动。其音胜于乾闼婆音。复有众树。见之悦乐。其树色相。彩画庄严。所不能及。复有宝树。名曰香烟。种种香烟。从树而出。诸天嗅已。皆大欢喜。多有如是种种宝树。绕喜见池。时诸天众。见此池已。得未曾有。或食其果。或饮果汁。或共天女。采华庄严。或有入于天园林中。饮于上味。与诸天女戏笑歌舞。或有入于莲华林中。游戏受乐。或有食于须陀味食。或有天子。与诸天女。飞升虚空。或有天子。共诸天女。升七宝殿。受诸欲乐。如是天众。于莲华池。受五欲乐。于境界中。不知厌足。以爱心故。不知厌足。如酥投火。如烧干薪。于爱欲境不知厌足。亦复如是。时莲华池。多有众鸟。有一鹅王。名曰善时。是大菩萨。以愿力故。生夜摩天。无量百千鹅众围绕。如阎浮提满月处空众星围绕。如是鹅王。众鸟围绕。亦复如是。为利天众。以偈颂曰</p>
<p>
	　　如是去来住游戏歌舞笑</p>
<p>
	　　无比最大恶不觉死欲至</p>
<p>
	　　随其所至处死怨不可避</p>
<p>
	　　如是愚痴人而犹不觉知</p>
<p>
	　　不择于贫富少壮及老年</p>
<p>
	　　若在家出家无不为死坏</p>
<p>
	　　乐人及苦人功德无功德</p>
<p>
	　　有戒及无戒无不为死坏</p>
<p>
	　　若持戒破戒智慧及愚痴</p>
<p>
	　　诸王及庶民皆为死所坏</p>
<p>
	　　若天若地狱若饿鬼畜生</p>
<p>
	　　放逸不放逸皆为死所坏</p>
<p>
	　　若生于欲界色界无色界</p>
<p>
	　　如是三界中皆为死所坏</p>
<p>
	　　业网老所坏病苦有大力</p>
<p>
	　　是死如夜叉摄缚诸众生</p>
<p>
	　　如是死怖畏第一大暴恶</p>
<p>
	　　天为欲所迷应泣而更笑</p>
<p>
	　　如是习近欲欲为苦恼因</p>
<p>
	　　习近缚增长如苏油投火</p>
<p>
	　　欲能坏善法初味后不安</p>
<p>
	　　欲为众苦因后得大衰恼</p>
<p>
	　　欲初无安隐中后亦如是</p>
<p>
	　　非悕望非得非为寂静因</p>
<p>
	　　诸根于尘境迷着各差别</p>
<p>
	　　愚人爱欲乐是故堕地狱</p>
<p>
	　　若共痴受乐随受得苦恼</p>
<p>
	　　此怨诈亲善能害一切人</p>
<p>
	　　如是善时鹅王。为放逸诸天。说如是偈时。诸天众为欲所迷。虽闻鹅王说如此法。而不听受。于园林中。莲华林中。果树林中。树枝荫覆。香净之室。无量百千众蜂。妙音天众天女。各共歌舞。出妙音声。不可譬喻。复有天众。坐天宝地。观于可爱莲华之池。受自业果。遍观天众。菩萨鹅王。作是思惟。此诸天众。<a>无心</a>识耶。不知必定受大苦恼。天中欲退。有五怖相。何等为五。一得一切可爱可乐爱重天女。与天同业。不复和合。爱别大苦。是为初苦。二者可爱可乐天之境界。不复和合。与之离别。是为第二退没大苦。三者退时。见异天众。游戏受乐。自观己身。如灯将尽。业风所吹。不知何趣。心生苦恼。过于地狱。是名第三退没大苦。四者欲退没时。随所生处。或<a>生地</a>狱饿鬼畜生。了了自见。见生处故。心生大悔。悔火所烧。受无量苦。是名第四退没大苦。五者退时。受大苦恼。作如是念。我本曾闻知识说法。以放逸故。贪着境界。而不听受。亦不修行。以放逸故。贪境界故。复作是念。我作恶法。不听受法。不持禁戒。不集智慧。我从生来放逸所诳。今为悔火而烧我心。业绳系缚。而将我去。由放逸故。是为诸天于退没时五种大苦。如是天众。不觉不知。放逸所诳。贪心所坏。善时鹅王。一心思惟。欲设方便。我当以何方便为天说法。令得善业。尔时菩萨鹅王。久思惟已。为利他故。说愿偈言</p>
<p>
	　　常行于戒施哀愍诸众生</p>
<p>
	　　成就一切事是故应持戒</p>
<p>
	　　与慈悲和合远离于悕望</p>
<p>
	　　利益诸众生所作必成就</p>
<p>
	　　勇猛无虚诳常行于法施</p>
<p>
	　　远离悭嫉姤所作必成就</p>
<p>
	　　持戒寂灭人尊重供养师</p>
<p>
	　　知应作不作所作必成就</p>
<p>
	　　不谄曲憎愱常说于爱语</p>
<p>
	　　诚实不虚诳所作必成就</p>
<p>
	　　知处及知时知可作不作</p>
<p>
	　　知有力无力所作必成就</p>
<p>
	　　如是鹅王知法修行为说法师。以法成就利益众生。此天放逸。我当云何为之说法令离放逸。久思惟已。忆念本生。我于往昔生阎浮提。于迦那迦牟尼世尊所曾闻之法。我今应说。我于尔时生阎浮提大长者家。作长者子。名优钵罗达多。彼佛如来。知我命终。生夜摩天乐行之地。愿生鹅王。当为放逸诸天子等。宣说我法。今正是时。当为宣说。尔时鹅王思惟是已。以清净心。利益天众。以慈悲心。念阿耨多罗三藐三菩提心故。往诣天众。受五欲处。与诸鹅众。围绕而住。见彼天众。游戏山林。或游花园。或游枝叶。荫覆宫室。或于虚空。坐宝宫殿。或有天子共诸天女。食须陀味。尔时菩萨鹅王。作如是念。今正是时。当为放逸诸天说法。我今当以美妙音声。演说偈颂。掩蔽天子天女歌音。天子天女。着欲放逸。不得闻法。闻我音声。耳识爱乐。必至我所。作是念已。出妙音声。<a>念佛</a>功德。起慈悲心升七宝山。鹅众围绕。满十由旬。无等妙音。以偈颂曰</p>
<p>
	　　及死时未至应修行福德</p>
<p>
	　　勿自保其命于后生悔恨</p>
<p>
	　　若行于放逸是名为死处</p>
<p>
	　　若不放逸行第一不死句</p>
<p>
	　　若行于放逸此道非寂灭</p>
<p>
	　　依不放逸故智慧得涅槃</p>
<p>
	　　天众莫放逸放逸非寂灭</p>
<p>
	　　非寂灭行故则堕于地狱</p>
<p>
	　　若已失当失若今现在失</p>
<p>
	　　皆由放逸过如来如是说</p>
<p>
	　　是故一切时当勤加精进</p>
<p>
	　　远离于放逸则得寂灭法</p>
<p>
	　　如是菩萨鹅王。升彼山上。以美妙音。说此偈颂。令天女歌皆悉掩蔽。其声不美。时诸天众。闻鹅王音。皆生爱乐。遍于山上。一切诸天。得未曾有。谓是歌音。以贪着心。非敬重法。一切皆来向山峰中。至鹅王所。尔时菩萨鹅王。复以偈颂如前所说。时诸天众天子天女。闻其音声。心皆随顺。如是鹅王。于人中时。大长者子。名优钵罗达多。于迦那迦牟尼佛所。得闻正法。而来生此。今以妙音。敷扬宣说。胜妙无等。天子天女。一心谛听。鹅王所说</p>
		

	
	

		</div></div><hr><script charset='utf-8' src='../../js/footer.js'></script></body></html>