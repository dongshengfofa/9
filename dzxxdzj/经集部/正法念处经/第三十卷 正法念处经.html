<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十卷 正法念处经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十卷 正法念处经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三十卷 <a>正法</a>念处经 </strong></p>
<p>
	　　元魏<a>婆罗门</a>瞿昙般若流支译</p>
<p>
	　　观天品第六之九(三十三天之六)</p>
<p>
	　　复次。是事有故是事有。所谓有<a>彼岸</a>故。则有此岸。若无彼岸。则无此岸。如是天子。是为是事有故是事有。是事无故是事无。互共有生。各各因缘。一切有为法。从因缘生。因缘者。所谓无明缘行。行缘识。乃至死亦如是。天子当知。如是<a>十二因缘</a>。彼佛<a>世尊</a>。于此宫殿。人中之数。五千岁中。于此宫殿。演说此法。我今为汝宣说少分。如恒河沙等三世如来应等正觉。同说此法。为正法身。彼佛世尊。说此法时。七亿诸天。尽诸有漏。得<a>法眼</a>净</p>
<p>
	　　尔时世尊。还阎浮提。以大悲心。为人<a>说法</a>。所谓无明缘行。乃至生缘老死。时诸众生。无量无边。远离尘垢。于诸法中。漏尽<a>解脱</a>。如是世尊。<a>天人</a>之师。为诸天人。演说斯法。如是帝释。为诸天众。广说法已。往诣摩多邻那天宫。到其宫已。见种种鸟。七宝翅羽。以为庄严。众莲华池。其诸池中。七宝莲华。其莲华色。种种宝色。种种众蜂。以为庄严。如日初出。其华光明。庄严宝殿。于其宫侧。毗琉璃树。以树光明。互相映发。令此天宫。出青光明。其琉璃树。真金为叶。以此树叶。相映发故。出黄赤光。复有大光。以为庄严。宫室园林。以种种宝。以为庄严。种种宝宫。种种七宝。园林华树。以为庄严。甚可爱乐。帝释见之。发希有心。于其殿中。有大华池。七宝成就。其水黄色。如融金聚。殊妙庄严。种种众宝。庄严厕填。种种色鸟。以为庄严。一切天众。种种伎乐。歌舞戏笑。共相娱乐。往诣大池。其池名曰一切最胜。池中诸鸟。见诸天子心意荡逸。即为天子。而说颂曰</p>
<p>
	　　譬如灵鹫鸟不住莲花中</p>
<p>
	　　如是寂静处恶人不应住</p>
<p>
	　　如是寂静林云何行放逸</p>
<p>
	　　颠倒不顺法如日出冷光</p>
<p>
	　　若得离爱乐解脱离众苦</p>
<p>
	　　若离此二法天乐非为乐</p>
<p>
	　　修禅离放逸解脱于欲网</p>
<p>
	　　解脱乃名乐非汝爱所诳</p>
<p>
	　　世尊先住此及诸<a>修行</a>者</p>
<p>
	　　汝为欲所牵不应住此林</p>
<p>
	　　此殿受天乐无常不久住</p>
<p>
	　　若离于爱欲是为第一乐</p>
<p>
	　　先住此林者皆入第一处</p>
<p>
	　　若得第一处能断一切苦</p>
<p>
	　　贪心好美食为贪心所诳</p>
<p>
	　　此寂静林中斯人不应住</p>
<p>
	　　若修寂静心乐清净应住</p>
<p>
	　　心行于欲境不住寂静林</p>
<p>
	　　若有心寂静应住于林中</p>
<p>
	　　为欲心所乱不应住此林</p>
<p>
	　　怖畏五因缘爱所不能烧</p>
<p>
	　　清净离爱人终不堕恶道</p>
<p>
	　　有生必有死强者病所侵</p>
<p>
	　　富乐有衰恼少壮老所坏</p>
<p>
	　　恩爱必有离和合不久停</p>
<p>
	　　诸法皆如是正觉之所说</p>
<p>
	　　若人于<a>三界</a>其心不迷者</p>
<p>
	　　是人得寂静应住寂林中</p>
<p>
	　　常为欲谄曲忆念怀怖畏</p>
<p>
	　　是人则不得林中寂静乐</p>
<p>
	　　若人心清净依林修寂静</p>
<p>
	　　其人林中乐非是行欲人</p>
<p>
	　　林中修净心入聚心不动</p>
<p>
	　　是故住林中不应住城邑</p>
<p>
	　　若人入城邑为欲心所乱</p>
<p>
	　　谄曲不清净至林还寂静</p>
<p>
	　　是故林树间第一最寂灭</p>
<p>
	　　<a>行者</a>所应住能离于欲心</p>
<p>
	　　诸根心寂静行者心安乐</p>
<p>
	　　千帝释之乐不及此人心</p>
<p>
	　　若得<a>禅定</a>乐一切白净法</p>
<p>
	　　夜摩诸天中不及此乐分</p>
<p>
	　　乐从欲所生常与众苦合</p>
<p>
	　　若断烦恼乐永无有破坏</p>
<p>
	　　无始<a>生死</a>中烦恼怨结心</p>
<p>
	　　若断此怨结欲乐无能及</p>
<p>
	　　从欲生乐者不净苦果报</p>
<p>
	　　若得解脱乐是乐无与等</p>
<p>
	　　依止离欲行行者第一道</p>
<p>
	　　从爱生欲乐不能至正道</p>
<p>
	　　初爱生味者得报如火毒</p>
<p>
	　　从欲所生乐常在于<a>地狱</a></p>
<p>
	　　初爱生善味中爱亦如是</p>
<p>
	　　后寂静清净能至安乐处</p>
<p>
	　　若行初中善庄严如慈母</p>
<p>
	　　云何舍<a>正念</a>戏欲乐境界</p>
<p>
	　　欲洄澓所转中后常苦恼</p>
<p>
	　　云何愚痴人于欲生爱乐</p>
<p>
	　　如妙色毒花如触猛火焰</p>
<p>
	　　欲乐亦如是后受大苦恼</p>
<p>
	　　如火益众薪其焰不可灭</p>
<p>
	　　自他俱能烧欲乐亦如是</p>
<p>
	　　如飞蛾投火不见烧害苦</p>
<p>
	　　欲乐亦如是痴人不觉知</p>
<p>
	　　若人着欲乐常为欲所烧</p>
<p>
	　　如蛾投灯火欲火过于此</p>
<p>
	　　是故舍欲害常乐修智慧</p>
<p>
	　　莫行于放逸放逸堕恶道</p>
<p>
	　　一切爱欲乐为放逸所诳</p>
<p>
	　　受乐报既尽后堕地狱苦</p>
<p>
	　　其人善业尽为欲之所诳</p>
<p>
	　　从天至地狱欲痴所诳故</p>
<p>
	　　从生乃至终常修正思惟</p>
<p>
	　　心念于戒法是人得寂灭</p>
<p>
	　　焰曲邪忆念三毒生味着</p>
<p>
	　　放逸水甚深女欲为水衣</p>
<p>
	　　歌乐动其心爱水冲磐石</p>
<p>
	　　境界蛇所覆心波駃流注</p>
<p>
	　　爱河大瀑恶流注龙境界</p>
<p>
	　　痴人入此河为天欲所没</p>
<p>
	　　可畏如瀑河痴人不觉没</p>
<p>
	　　犹如痴蜜蜂饮于毒树花</p>
<p>
	　　如是欲毒害痴人乐贪着</p>
<p>
	　　蜂饮毒存亡爱欲无不没</p>
<p>
	　　三毒水中生放逸风所吹</p>
<p>
	　　爱火烧天众而犹不觉知</p>
<p>
	　　毒生于天中放逸为稠林</p>
<p>
	　　痴人所游戏以爱自诳心</p>
<p>
	　　放逸生诸欲攀缘不暂停</p>
<p>
	　　是欲如梦幻智者所不信</p>
<p>
	　　诸欲虽如梦梦非地狱因</p>
<p>
	　　是故舍诸欲常修清净业</p>
<p>
	　　善行为最胜非为不善业</p>
<p>
	　　如是善业系则得于胜处</p>
<p>
	　　诸天着欲乐不得寂静处</p>
<p>
	　　智人至寂静以不放逸故</p>
<p>
	　　尔时天鸟。为于放逸诸天子等。说是偈已。时释迦天王。于此林中。复诣异处。到彼林已。其林一切善业庄严种种功德。学无学人所住之处。大仙世尊迦迦村陀如来住处。时天帝释。与无量天众。作天伎乐。共入林中。见此林树。既入林中。诸天威德。悉皆<a>殊胜</a>。如须弥山处于六万金山之中。释迦天主在诸天中。亦复如是。三十三天诸园林中。此林光明最胜殊特。时天帝释。与诸天众。恭敬围绕。诣阎浮林。其阎浮林一切金树以为庄严。释迦天王。至此林中。告诸天曰。汝等天众。见此一切殊胜林不。无量华池园林具足。天众白言。唯然已见。帝释告言。此林如是。一切功德皆悉具足。我今睹之。生希有心。今睹此林。如见迦迦村陀如来无等色身。一切智慧大悲如来之所住处。于此住处。无量天众以闻法故。从乐得乐。此佛如来无上丈夫。已入<a>涅槃</a>。遗果犹存。尔时帝释。复往诣于俱吒迦殿林。迦迦村陀如来。往昔亦曾入此林中。<a>帝释天</a>王入此林中。见百千万殿围绕此殿七宝庄严。谓青宝王。金刚车[(王*巨)/木]。毗琉璃宝。种种众宝。间错庄严。种种幢幡。以为严饰。诸殿之中。如来所坐。殊胜之殿。光明晃曜。犹如初夏秋天之时。无诸云翳。于众星中。日月最胜。如来所坐宫殿殊胜。亦复如是。其明照曜。唯除帝释。一切天众。不能久视是殿威德。譬如阎浮提中盛夏之日。一切世人无能久观。如来之殿。亦复如是。释迦天王。告诸天曰。汝等见是殿威德不。诸天白言。唯然天王。我已见之。帝释告曰。此殿往昔迦迦村陀如来等正觉调御丈夫无上大师。与百千<a>沙门</a>。皆离疑网。见四<a>真谛</a>。得二解脱。具六<a>神通</a>四如意足。升此大殿。以利安乐诸天人故。于夏四月。此处安居。为三十三天演说正法。所谓此是色。此色集。此色灭。此色灭道证。受想行识。和合聚集。观过舍出。亦复如是。天子当知。彼佛如来。如是次第。为诸天众放逸憍慢。不觉退没无常之苦。但着欲乐。不知自相平等之相。说如是法利益众生。尔时如来。复为放逸诸天子等。说微妙法。以偈诃责</p>
<p>
	　　放逸生死本诸天所住处</p>
<p>
	　　放逸毒所醉没在于诸有</p>
<p>
	　　若有离放逸永脱三界海</p>
<p>
	　　放逸痴为本盲冥无所觉</p>
<p>
	　　光明起有本从于火日生</p>
<p>
	　　因痴生放逸大仙如是说</p>
<p>
	　　放逸火炽然由心之所起</p>
<p>
	　　诳惑愚痴人至诸地狱道</p>
<p>
	　　天人行放逸女色之所使</p>
<p>
	　　和合相娱乐不知爱别苦</p>
<p>
	　　临命欲终时现前受大苦</p>
<p>
	　　婇女亦随尽诸乐皆磨灭</p>
<p>
	　　和合必有离一切乐皆尽</p>
<p>
	　　壮少当衰变一切业皆尽</p>
<p>
	　　一切诸众生<a>善恶</a>业所系</p>
<p>
	　　如伎人游戏去来各差别</p>
<p>
	　　业伎之所系<a>流转</a>于生死</p>
<p>
	　　无常业流动智者不应信</p>
<p>
	　　放逸如毒害应方便舍离</p>
<p>
	　　若离于放逸永渡三界海</p>
<p>
	　　尔时迦迦村陀如来。调伏九那由他放逸诸天。令离放逸。分别解说。利益诸天。与诸<a>比丘</a>及诸大众。诣阎浮提时。天帝释为诸天众。说是语已。往诣殿所。升于宝殿。俱吒迦殿。无量众宝以为庄严。其诸珍宝。一切天众。先未曾见。诸天见之。皆生<a>欢喜</a>发希有心。帝释见已。告诸天众。汝等见此殊胜殿不。未曾有此胜妙庄严。时诸天众白天王言。唯然已见。帝释告言。此宝宫殿。乃是夜摩天王之所奉献。以净<a>信心</a>。施于迦迦村陀世尊。此殿光明。不可得见。如是彼天。光明殊胜。何以故。先世天子不行放逸如汝等故。时诸天众。自知劣弱。舍憍慢心。一切天众。皆以头面礼如来殿。皆发欢喜。颜色悦乐。心生厌离。自知其业减劣鲜少。有发无上菩提心者。有发缘觉菩提心者。有发声闻菩提心者。有于佛所得不坏信。一切天众皆生净信。合掌恭敬。住在一面。时天帝释。入俱吒殿。至于如来师子之座演说法处。迦迦村陀如来。所卧敷具。金刚为床。种种具足。时天帝释。以清净心。举身投地。礼师子座。心自念言。此是如来所坐之处。以敬重心。念如来故。从地而起。见书殿壁。有偈句颂。其文颂曰</p>
<p>
	　　若人投崖岩或有不失命</p>
<p>
	　　堕放逸地者无有不受苦</p>
<p>
	　　若人行放逸一切有所作</p>
<p>
	　　如是于昼夜终无有乐报</p>
<p>
	　　<a>世间</a>出世间一切诸乐法</p>
<p>
	　　放逸能破坏是故应舍离</p>
<p>
	　　不放逸不死放逸是死句</p>
<p>
	　　不放逸最胜当为诸天主</p>
<p>
	　　放逸生死本谨慎是胜道</p>
<p>
	　　是故舍放逸常得受天乐</p>
<p>
	　　若人欲求乐若怖畏诸苦</p>
<p>
	　　应舍放逸行放逸如火毒</p>
<p>
	　　放逸睡覆人放逸痴毒害</p>
<p>
	　　作诸不善业放逸坠坑陷</p>
<p>
	　　不放逸最胜放逸为不善</p>
<p>
	　　不放逸得乐放逸常受苦</p>
<p>
	　　总说此偈句为苦乐根本</p>
<p>
	　　既知此功德善修自利益</p>
<p>
	　　尔时帝释。读诵此偈。增长恭敬。以清净心。复以头面。礼师子座。久于此处赞不放逸。毁呰放逸。还出此殿。向诸天众。时诸天众见天王帝释。皆生恭敬。至帝释所。时天帝释。以向偈颂。为诸天众具足演说。告诸天曰。如是偈句。为欲利益安乐一切诸天子故。书之殿壁。一切天众。闻是说已。皆礼世尊。作如是言。如来世尊世间之眼。为我等故说如是偈。时诸天众。久不放逸。复以种种伎乐之音。与诸天众。往诣微细行天。微细行天闻是事已。与诸天女种种伎乐。出妙音声。来诣此林。欲与此林诸天子等共相娱乐。微细行天。既至此林。此林诸天。还失正念。入于放逸。种种伎乐。歌舞戏笑。向微细行。诸天大众。既相见已。皆生欢喜。于园林中。宝树宝枝。弥覆园林。互相娱乐。乃至爱善业尽。从天命终。随业流转。堕于地狱饿鬼畜生。若有闭于三恶道门。还生人中安乐国土。园林流池皆悉具足。常行善业。大富饶财。或为国王。或为大臣。为一切人之所爱敬。常乐布施。护持禁戒。乐作善业。以余业故</p>
<p>
	　　复次比丘。知业果报。观三十三天所住之地。彼以闻慧。见有地处。第二十二。名威德轮。众生何业。生于彼天。彼以闻慧见诸众生。修行善法常不放逸。以利益心利益众生。信于业果。近善知识。不<a>杀生</a>不偷盗。若尸赊婆树。若庵罗树。若枣若榛种种林树。于此树上有诸鸟巢。巢中有子。若鸟若蛇取诸鸟子。其人见之。以慈悲心。利益众生。救令得脱。云何不盗。于他林树乃至不取一枝一叶。亦不教他。若行道路。见地遗果。不取不盗。见人取者劝令舍离。云何行善而修布施。于降雨时以食施僧。若饥馑世。若疾病人。以食施之。自持禁戒令他住戒。见住戒者教他<a>随喜</a>。为他众生说业果报。念<a>佛法</a>僧而行布施。若施父母。若优婆塞。或无禁戒病患之人。以饮食汤药所须之具。施此诸人。亦教他人。说业果报。不近恶友。不与同住。不共言说。常能善摄身口意业。自利利他。是人命终。生于善道三十三天威德轮地。生此天已。以善业故。其身光明。如月盛满。其地庄严。甚可爱乐。七宝园林。充满其地。种种流泉。诸莲华池。种种莲华。毗琉璃茎。黄金为叶。遍覆池水。种种金石以为崖岸。旋转洄澓。犹如舞戏。种种众鸟出妙音声令心悦豫。真金山峰。毗琉璃峰。庄严其地。鹅鸭鸳鸯出众妙音。天子天女欢喜游戏。绕莲华池。其河流注出妙音声。复有众宝莲华之林。种种光明。种种众蜂。以为庄严。天子天女观莲华池。以种种宝庄严其身。光明轮天。久时受乐。复往诣于弥难多林。游戏受乐。种种乐音互相娱乐。至彼林中。有莲华林。名箜篌游戏。其莲华林。纵广正等五百由旬。上味色香美味之饮充满其中。诸天饮之歌舞戏笑。共相娱乐。时有天鸟。名曰正行。见诸天子行于放逸。而说颂曰</p>
<p>
	　　无耻无惭愧<a>懈怠</a>恶知识</p>
<p>
	　　是地狱种子智者所舍离</p>
<p>
	　　无耻无惭愧常作不善行</p>
<p>
	　　如人坠高岩后时乃<a>自觉</a></p>
<p>
	　　贪痴无诚信其心无怖畏</p>
<p>
	　　为嫉妒所迷不得生天中</p>
<p>
	　　饮酒虚妄语心坚着贪欲</p>
<p>
	　　不信业果报是地狱因缘</p>
<p>
	　　守护心过恶嗔恚之恶业</p>
<p>
	　　众生恶业故堕于三恶道</p>
<p>
	　　心勇造恶业常为欲所使</p>
<p>
	　　常行于妄语其人无乐报</p>
<p>
	　　若人毁犯戒如伪宝云母</p>
<p>
	　　其人恶业故堕于三恶道</p>
<p>
	　　若人住恶心其闇无有边</p>
<p>
	　　若人归三宝如夜大光明</p>
<p>
	　　愚夫行放逸如醉痴自欺</p>
<p>
	　　二放逸所惑轮转于地狱</p>
<p>
	　　一切诸世间有出必归灭</p>
<p>
	　　如生则有死毕竟不相离</p>
<p>
	　　放逸自围绕境界海增长</p>
<p>
	　　爱锁之所缚游戏于天中</p>
<p>
	　　诸天初生时乐生念念灭</p>
<p>
	　　放逸自覆心不知无常转</p>
<p>
	　　放逸自迷惑常乐于境界</p>
<p>
	　　因欲无厌足常受诸苦恼</p>
<p>
	　　无有念念时须臾不<a>自在</a></p>
<p>
	　　是爱使众生受于天中乐</p>
<p>
	　　爱地甚暴恶无量杂觉观</p>
<p>
	　　游戏于爱地为欲之所使</p>
<p>
	　　譬如地狱火焚烧诸罪人</p>
<p>
	　　爱火亦如是焚烧一切天</p>
<p>
	　　饥渴火炽然焚烧诸饿鬼</p>
<p>
	　　畜生相残害人中追求苦</p>
<p>
	　　爱火周遍起一切皆围绕</p>
<p>
	　　火烧常炽然世间莫能觉</p>
<p>
	　　如是天鸟。为诸放逸诸天子等。说是偈已。若诸天子。已于先世行善业者。闻此法音。少离放逸。不饮天酒。远离色香味触上妙五欲放逸之乐。复入园林伎乐自娱。随心所念受种种乐。青毗琉璃车[(王*巨)/木]宝峰。于园林中流泉河水。众莲华池。以为庄严。种种色蜂游集其中。其莲华林。毗琉璃叶。颇梨为茎。多有众蜂。不可喻说。百千天女。与诸天子游戏受乐。以善业故。种种境界。天女爱河之所[漂*寸]没。未曾<a>觉悟</a>。如是游戏。共相娱乐。乃至爱善业尽。从天命终。随业流转堕于地狱饿鬼畜生。若生人中生安乐处。大富饶财。其心广大。乐修正法。常爱智慧。爱乐沙门及婆罗门。<a>寿命</a>延长。以余业故</p>
<p>
	　　复次比丘。知业果报。观三十三天所住之地。彼以闻慧。见二十三地处。名曰月行。众生何业生于彼处。彼闻知见。若有众生。以清净心修行善业。善修其心。造佛形像。或为供养。洗佛形像。令除尘垢。揩拭刷磨。或见金银为如来像。见之欢喜。思惟爱仰<a>福田</a>功德。思心功德。自熏其心。而行善业。心生喜悦。不杀不盗。云何不杀。如是之人。乃至不念断众生命。亦不教他。见人作者不生随喜。劝令不作。令住善道。自利利人。复有不杀。不生杀念。乃至床褥卧具有湿生虫。不起心想欲害其命。于微细命乃至蚁子。不起杀意。是名不杀生。云何不盗。如是善人。修行善业不知厌足。于一切处。不行偷盗。乃至草木泥土。自既不取。亦不教他。设有大热。不夺他荫。不令他人住于日中自受荫处。自有势力。亦不夺他。不教他人。见他作者。劝令不作。乃至荫凉。亦不偷盗。微细之事。皆不偷盗。是名不盗。如是之人。命终之后。生于天中月行之地。生彼天已。以善业故。得乐果报。光明普照。犹如和合十月并照。如是天众。身相光明。清净无垢。亦复如是。天子既生。一切天众。百倍转胜。其身光明。冷暖调适。一切余天。见之爱乐。其光胜于余天之光。其光普照满十由旬。胜余一切珍宝之光。以善业故。如是天子。无量眷属以为围绕。作众伎乐。诣于园林游戏之处。林名五乐。第一胜妙。于三十三天。最为殊特。其树威德。树有善果。众鸟胜慧。钵头摩伽华。华池流水。空中香风。来吹宝铃。出于无量微妙音声。是时天子。与诸天众。作众伎乐。与诸天女种种庄严。诣五乐林种种伎乐。游戏受乐。天女歌颂五乐之音。受第一乐。以于福田作善业故。得此胜香。其香普熏。满五由旬。其果处空。犹如众星。其树庄严。天中最胜。明如日光。其光不热。亦复无冷。其果色香。众味具足。其香胜于一切香气。熏五由旬。如星处空。果中常流种种香饮。诸天饮之。离于醉乱。种种香味。随心所念。皆悉得之。受如是等功德之种。时有天鸟。名教放逸。为于放逸诸天子等。而说颂曰</p>
<p>
	　　善业将尽空过寿命当速修法</p>
<p>
	　　莫行放逸少壮易过命亦如是</p>
<p>
	　　众具将失莫行放逸天非常法</p>
<p>
	　　非常具足及时未坏当修福德</p>
<p>
	　　善业和合心念守护未见有处</p>
<p>
	　　而无过患若常乱心行于非法</p>
<p>
	　　是乐虚妄去已不还持戒贸乐</p>
<p>
	　　生于天中若不护戒临终悔恨</p>
<p>
	　　故应持戒守护莫犯愚人离戒</p>
<p>
	　　不能升天若于天中受五欲乐</p>
<p>
	　　持戒清净故得大果诸天着欲</p>
<p>
	　　放逸痴毒不觉无常坏其身命</p>
<p>
	　　无量百千那由他天皆为放逸</p>
<p>
	　　欲火所烧一切众生放逸所盲</p>
<p>
	　　后受衰恼乃知其过心常攀缘</p>
<p>
	　　而无暂住愚不觉知后为大恶</p>
<p>
	　　心乐欲境不觉忧恼衰祸既至</p>
<p>
	　　乃生悔恨结使烦恼从忆念生</p>
<p>
	　　心王结使常行随逐随心驰骋</p>
<p>
	　　在在所住常为惛醉流三界海</p>
<p>
	　　若知真谛见世间法无常苦空</p>
<p>
	　　永离忧恼为色所使常求诸欲</p>
<p>
	　　是人后生永无天乐此珊瑚林</p>
<p>
	　　众宝庄严种种枝条莲华严饰</p>
<p>
	　　种种流水诸河庄严业因所得</p>
<p>
	　　遍于<a>虚空</a>劫火既起烧灭须弥</p>
<p>
	　　况此天身犹如水沫生已复灭</p>
<p>
	　　放逸自欺</p>
<p>
	　　尔时诸天子若于先世。集众善业闻此天鸟说法之音。则能解悟。如鸟所说。必当无常。少时忆念。离于放逸。复为境界色香味触之所诳惑。悉忘法音。犹如隔世。所应作业。不应作业。皆悉忘失。现受欲乐。不观未来。不念天鸟说法之音。现观五欲游戏受乐。不念地狱饿鬼畜生。受大苦恼。不念天身甚为难得。不念无始苦恼轮转地狱饿鬼畜生。诸苦坚[革*卬]。难可调伏。唯除天子第一胜心久习善根</p>
<p>
	　　复次比丘。观此天鸟。以何等业。说于清净无垢如实之法。教于放逸诸天子等。彼闻知见。若有于人中时。作放逸行。若游戏人。若大力士。若诸伎儿。身着<a>袈裟</a>。游戏歌舞。颂佛功德。而得财物。既得财物。若衣若食。布施沙门婆罗门。或自食用。以着袈裟因缘力故。身坏命终。生于天上。受飞鸟身。受第一乐。以彼业故。复次诸天。歌舞戏笑。娱乐受乐。毗琉璃树。黄金为叶。颇梨为枝。四周弥布。复有宝树。种种珊瑚。宝树严饰。百千众蜂以为庄严。黄金真珠以为树枝。复有山峰。七宝焰轮以为庄严。复有莲华。黄金莲华。颇梨莲华。毗琉璃华。于此华中。游戏受乐。复有异天宝殿楼阁。诸天于此。与诸天女。游戏受乐。离于嫉妒。及诸恐怖。心相爱乐。互相渴仰。受第一乐。复与天众。游戏歌舞入如意林。既入此林。随心所念。一切皆得。以是因缘。名如意树。久于此林。受天乐已。复往诣于须弥金峰。其山峰中。河池流泉。以为庄严。与诸天女。歌舞戏笑。作天伎乐。出妙音声。闻之悦乐。目视种种上妙之色。而受快乐以自业化。诸天女众。以为围绕。于须弥山无量种种莲华之池。皆悉见之。复有种种园林莲华。其香殊妙。闻之悦乐。复有第一上妙之触。若身触之。犹如触于迦旃邻提(迦旃邻提海中之鸟触之大乐有轮王出此鸟则现)无量离垢清净光明善妙之香若有见之。甚可爱乐。游戏如是。山峰之中。若心生念。一切皆得。无量功德。皆悉具足。自在受用。他不能夺。清净无垢。于此地中。受天快乐。游戏娱乐。受种种乐。其身光明。无量天女。以为围绕。受天五欲。乃至爱善业尽。命终还退。随业流转。堕于地狱饿鬼畜生。若生人中。从生至终。常受快乐。色貌第一。或为王者。或为大臣。所生国土。常有善法。<a>正见</a>众生之所住处。而于中生离恶知识。以余业故</p>
<p>
	　　复次比丘。知业果报。观三十三天所住之地。彼以闻慧。见有地处第二十四地。名阎摩娑罗。众生何业而生彼天。彼闻知见。若有众生。奉持禁戒。以正见心。利益众生。正身口意。若边险地。若旷野中。若人没溺。堕于大河。救令得脱。若于旷野。渴乏所逼。施以浆水。若于险道。迷失道径。示以正路不求报恩。利益众生。救护众生。施其寿命。云何不杀生不偷盗。或于此人。若复余人。行于善业。不杀众生。若于所住房舍之中。生诸众生。若胎生湿生。若粗若细。坏人资具。或在梁间数堕人上。令人不安。以慈悲心而不杀害。虾蟆毒虫。种种毒螫。虽被中害。不断其命。是名不杀生。云何不盗。几种不盗。如是善人。行于旷野。其力自在。贾客之水。及于黑盐。有力能取。而不偷盗。自守渴乏。若彼贾客。以水施之。然后乃饮。若彼不施。贸以饮之。善观微细业之果报。受行佛法。<a>念佛</a>功德。以修其心。于须臾顷。不近恶友。不与言说。不同道行。以何因缘。不与同行。一切善业。近恶知识。则为妨碍。是故不得与之共语去来同住。何以故。恶知识者。是贪嗔痴之所住处。有智之人。应当舍之。犹如毒树。其人清净。如炼真金。身坏命终。生于阎摩娑罗之地。善业之人。生彼天已。一切善人。敬重供养。决定业行。受于乐果。其身光明。如人之数。日日增长。何以故。诸天之中无日夜故。此天身光。如是增长。余天见之。于天女前。皆生惭愧。胜余一切异地诸天。诸天见已。皆往诣于释迦天王。问此因缘。白言天王。阎摩娑罗。有一天子。初始出生。光明胜于一切天众。时天帝释。闻是语已。而说颂曰</p>
<p>
	　　天子之光明从于持戒生</p>
<p>
	　　须弥金光轮十六不及一</p>
<p>
	　　身常出光明犹如融金聚</p>
<p>
	　　光明善和合智者造业故</p>
<p>
	　　以上中下业三种持戒故</p>
<p>
	　　得果亦如是有上中下报</p>
<p>
	　　持戒离放逸增长无放逸</p>
<p>
	　　常得受安乐诸法皆如是</p>
<p>
	　　若持戒清净今得光明身</p>
<p>
	　　和合千日光所照莫能及</p>
<p>
	　　若有胜丈夫受持七种戒</p>
<p>
	　　其人得善果先佛之所说</p>
<p>
	　　若人造善业不失乐果报</p>
<p>
	　　不作则无果作业终不失</p>
<p>
	　　痴人不乐因但喜乐果报</p>
<p>
	　　无因果难求如沙不出油</p>
<p>
	　　若人修行善远离于嫉妒</p>
<p>
	　　不善愚痴人常行于嗔恚</p>
<p>
	　　尔时天帝释。说于如是善业果报。教于放逸诸天子等。时诸天子。闻是语已。顶受奉行。还至阎摩娑罗之地。至其住处。天子天女。游戏娱乐。伎乐音声。受天之乐。此天地处。二娑罗树。于三十三天诸园林中。此树最胜。其量色相。光明华果。最为殊胜。铃网弥覆树叶之音。如五乐声。天闻其音。皆来向树。游戏受乐。诸天既至。升娑罗树。于其树上。有莲华池。其莲花池。名曰欢喜。莲华池中。多有鹅鸭鸳鸯。出众妙音。以为庄严。无量莲华。八功德水。莲花庄严。诸天见之。叹未曾有。除此二树。未有如是莲华浴池。此娑罗树。唯除波利耶多拘毗陀罗树。余无及者。说是语已。天子天女。游戏歌舞。受五欲乐。久于此处。受天之乐。复往诣于常游戏林。首冠华鬘。服于种种异色之衣。其身流出种种光明。说少分喻。譬如夏日电光之色。三种具足。一者青光。二者黄光。三者赤光。游戏之处。诸天子等。受五欲乐。如山浚水。涌波之力。受种种乐</p>
<p>
	　　尔时天帝释。与善法殿一切天众游戏。出于善法堂殿。与诸天女。作众伎乐。出妙音声。向阎摩娑罗所住之地。时阎摩娑罗一切天众。见帝释来。皆出奉迎。合掌顶礼。释迦天王。善法堂天。阎摩娑罗天。皆共和合。共相娱乐。歌舞戏笑。往诣双树。至此树下。一切天众。围绕此树。饮于摩偷天之上味。时释迦天王。告诸天曰。汝见如是阎摩娑罗树。一切天中。唯除波利耶多俱鞞陀罗树。余一切树。无与等者。诸天白言。唯然已见。帝释告言。汝等诸天。未知如是阎摩娑罗树之功德。唯见其色。汝当观此二树势力。时天帝释。从殿而下。手执金刚。击此大树。其门即开。于其树中。无量园林华池流水。莲华庄严。摩尼山峰。白银山峰。颇梨山峰。毗琉璃山峰。种种流水。河池庄严。复见天华。七宝莲华池。百千众蜂。以为围绕。复见园林。黄金白银。毗琉璃宝。青宝王树。复有众鸟。七宝为翅。出无量种美妙音声。诸天闻之。得未曾有。欢喜受乐。时天帝释。与诸天众。前后围绕。入于阎摩娑罗树中行列之殿。见行列殿种种宝柱七宝庄严。谓青宝王。毗琉璃宝。白银众宝。颇梨车[(王*巨)/木]。庄严其柱。复有种种床褥。缯敷綩綖。庄严其床。其床四足。众宝庄严。谓金刚宝。青宝。颇梨毗琉璃宝。复见树内。山峰之中。种种众鸟。无量音声。时天帝释。告诸天众。汝等见此双树之内奇特事不。诸天白言。唯然已见。时天帝释自观天众。放逸着乐。将诸天众入于示业果报之殿。其殿清净。犹如明镜。其明普照。时天帝释。晓示诸天。汝等当于宝殿壁上观业果报。随其因缘所作之业。若于福田。施以财宝。信心奉施。随心而施。以时而施。得如意报。随其生处。则受果报。随其所受种种果报。皆悉见之。时天帝释。复示天众。汝等天众。当观如是持戒修行。于诸道中。守护众生。犹如父母。如实不虚。如清净地。如好珍宝。诸天种子。若人护此七种之戒。随其生处天人之中。受持戒果。时天帝释。复示诸天业镜之影。告诸天曰。汝等观于一切业报。若有丈夫。作诸善业。集于智慧正见之灯。能知如是上中下智。漏无漏果。时天帝释。复示天众九种布施持戒之智。于布施中。有上中下。善<a>道果</a>报。皆得成就。思修福田。功德具足。九种具足。天子若不决定施。不相应相。是名少果。复有少果。谓饿鬼神通。或有畜生。受于乐果。是名下施。天子汝等观是业镜之影。种种业果中布施果。不修思心。心不具足。功德财物。亦不具足。施好福田。具功德者。得中果报。生于人中。弗婆提国。瞿陀尼国。若处畜生。若阿修罗。若夜叉中。是名中果。于镜殿壁见如是相。时天帝释。复示天众业之果报。告言天子。汝等当观上中下业。不修思心。福田具足。云何名为不修思心而得果报。若有施主。以时而施。使人布施。心无深信。非身自施。见之不起。不恭敬礼。具足福田。具足财物。思不具足。决定布施。生于边地无正法律无礼仪处。或为王领。或为臣佐。无有人礼。诸天子。汝当观此业镜之壁。悉皆得见。时天帝释。如是示之</p>
		

	
	

		</div></div><hr><script charset='utf-8' src='../../js/footer.js'></script></body></html>