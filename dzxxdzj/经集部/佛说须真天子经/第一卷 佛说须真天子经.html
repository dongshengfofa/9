<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 佛说须真天子经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 佛说须真天子经</center></div><div class='fo'><center>经文出处:来自无量光明网</center><br/><br>
			<p>
	　　<strong>第一卷 佛说须真天子经</strong> (文殊师利所报法言称一名断诸法狐疑法一名诸<a>佛法</a>普入方便慧分别昭明持)</p>
<p>
	　　西晋月氏<a>三藏</a>竺法护译</p>
<p>
	　　问四事品第一</p>
<p>
	　　闻如是。一时佛游舍卫国祇树之园给饭孤独精舍。与大众俱。<a>比丘</a>千二百五十人。<a>菩萨</a>万人。及诸欲天子诸色天子诸遍净天子。比丘<a>比丘尼</a>优婆塞优婆夷。于是<a>世尊</a>与无央数百千之众。围绕会聚而为<a>说法</a>。尔时文殊师利童子。须真天子。于会中坐。须真天子察众坐定。便从坐起整衣服。叉手长跪白佛言。愿欲有所问。惟佛分别解说其决。佛言善哉善哉天子。为世一切求最上义。乃以此念问多陀竭。所疑便说恣所欲问。须真天子踊跃<a>欢喜</a>即白佛言。世尊。何谓菩萨得不妄信而志大乘。何谓菩萨所作坚强得不怯弱。何谓菩萨得无能及最[示*禺]之福。何谓菩萨得知无所挂碍之行。何谓菩萨去离冥尘而得智慧。何谓菩萨入众勇辩得无恐惧。何谓菩萨得所闻义依而有护。何谓菩萨得依法奥超绝于俗。何谓菩萨得恭敬顺行佛世尊教。何谓菩萨得承法教导利一切。何谓菩萨得不可及<a>神通</a>之慧。何谓菩萨得魔现怪心不倾动。何谓菩萨得深远智而不可逮。何谓菩萨得不为俗法之所沾污。何谓菩萨得入深行<a>殊胜</a>无侣。何谓菩萨得知巧方便根为众说法。何谓菩萨得入脱门在<a>生死</a>中不与<a>色欲</a>会。何谓菩萨得奇特方便降伏贡高。何谓菩萨得因缘方便知诸所作。何谓菩萨得律方便离诸所见。何谓菩萨得善权方便长育一切。何谓菩萨得吉祥愿身意清净。何谓菩萨得忍辱力心无恚怒。何谓菩萨得波罗蜜度于<a>彼岸</a>。何谓菩萨得应所乏<a>饶益</a>一切。何谓菩萨得为一切世人所爱敬。何谓菩萨而得智黠为人所誉。何谓菩萨所行功德而不可尽。何谓菩萨坚其本要会得至佛。何谓菩萨常为豪尊揽持诸法而得<a>自在</a>。何谓菩萨诸所施造辄为作师。何谓菩萨总持众事无所不了。须真天子问已默然。佛言善哉善哉须真天子。所问甚深。多所过度于世人民。念持是事以问如来。起菩萨意济脱生死。谛听谛受。佛当为汝解说其义。踰于所问疾得是事。于是天子受教而听。佛告天子。菩萨有四事行。得不妄信而志大乘。何等为四。一者以善权方便入于智慧而不动转。二者以立大哀住无盖慈。三者以立法义所问能报。四者以立于道逮得神通晓知所有。是为四事。菩萨得不妄信而志大乘。佛尔时歌颂而言</p>
<p>
	　　坚住于权方便已见慧智无底</p>
<p>
	　　普弘广行大哀慈护人常得脱</p>
<p>
	　　得义法善方便应所报无踬碍</p>
<p>
	　　神通达道化之以得是无能坏</p>
<p>
	　　复次天子。菩萨有四事行。所作坚强得不怯弱。何等为四。一者精进不转。二者身所行净及净他人。三者其意纯淑得至于道。四者不厌惓于佛法而得成就。是为四事菩萨所作坚强得不怯弱。佛尔时歌颂曰</p>
<p>
	　　得坚住于精进立中正无两际</p>
<p>
	　　常清净无垢浊身意行口亦尔</p>
<p>
	　　所作为常纯淑以是故乘佛义</p>
<p>
	　　于请益不厌惓常思念于佛法</p>
<p>
	　　此四事法之上是则为微妙持</p>
<p>
	　　若有坚住法者便当得道行径</p>
<p>
	　　于内外皆已了悉逮得道之节</p>
<p>
	　　在于此三处中为法王今不久</p>
<p>
	　　复次天子。菩萨有四事法。得无能及最[示*禺]之福。何等为四事。一者以般若波罗蜜。广教授诸菩萨。二者未发道心者。而劝一切令发道意。三者常行三品愿一戒二智慧三平等。应是事者所作功德而无恚怒。四者心念于道而无<a>懈怠</a>。是为四事菩萨得无能及最[示*禺]之福。佛尔时歌颂言</p>
<p>
	　　用智慧度无极教导于解黠者</p>
<p>
	　　便以等住于道则恒以是道心</p>
<p>
	　　广劝勉于众人皆使令发道意</p>
<p>
	　　于三品而不转若有应于是者</p>
<p>
	　　便为合于道义其一切诸所作</p>
<p>
	　　是功德遂当办稍得依近于道</p>
<p>
	　　复次天子。菩萨有四事行。得知无所挂碍之行。何等为四。一者有所作常以慧。不为顽佷自用。二者知一切法因缘所属。离于吾我而无嗔怒。三者以空法摄护一切。四者远离爱欲晓了六情。是为四事菩萨得无所挂碍之行。佛尔时歌颂言</p>
<p>
	　　所作常以慧不佷不自从</p>
<p>
	　　信用律方便所见而不受</p>
<p>
	　　是法为以空终不舍离人</p>
<p>
	　　行过诸所欲内外为已净</p>
<p>
	　　如是最上法四事之所立</p>
<p>
	　　便得智无碍慧度于无极</p>
<p>
	　　复次天子。菩萨有四事行。去离冥尘而得智慧。何等为四。一者所闻不厌足。二者应人所欲。而为说法心无所冀。三者一切所作如幻。于诸法界慧无所坏。四者一时发道意。超入法城。是为四事菩萨去离冥尘而得智慧。佛尔时歌颂言</p>
<p>
	　　常求深学闻不厌足审观法义</p>
<p>
	　　应所欲教已得总持自以意说</p>
<p>
	　　不复从人有所启受所作若梦</p>
<p>
	　　及野马幻视一切法痴分如是</p>
<p>
	　　其所修设而不坏法一发净意</p>
<p>
	　　便弃苦痛如是法品甚为殊杰</p>
<p>
	　　是经尊特常当亲近去离冥尘</p>
<p>
	　　而得慧明游于三世譬如日光</p>
<p>
	　　复次天子。菩萨有四事行。入诸勇辩得不恐惧。何等为四。一者得陀邻尼念持不忘。二者语能报诸所问。皆断其狐疑。三者以大哀。教授一切使入空。四者所作离于魔事。便得神通之智。是为四事菩萨入众勇辩得不恐惧。佛尔时歌颂言</p>
<p>
	　　已得于总持所闻而不忘</p>
<p>
	　　语报坚诸问皆断众狐疑</p>
<p>
	　　大哀广教授一切无所有</p>
<p>
	　　神通为已达魔欲不能制</p>
<p>
	　　如是四事法则为应菩萨</p>
<p>
	　　于是无恐畏在众住不惧</p>
<p>
	　　复次天子。菩萨有四事行。得所闻义依而有护。何等为四。一者诸所闻者皆悉持之。于所闻无所闻。亦无力亦无持亦无所至。二者诸所音声非是正行。皆远离之诸法皆<a>解脱</a>等。若如称义议如响。三者若闻他方有深经。轻身往求。四者已入寂静义。而无有愦闹。是为四事菩萨得所闻义依而有护。佛尔时歌颂言</p>
<p>
	　　虽欲多闻法不听采其义</p>
<p>
	　　无闻亦无力因义是其要</p>
<p>
	　　<a>三界</a>诸音声皆非正道行</p>
<p>
	　　响等譬如称知义亦如是</p>
<p>
	　　于是得闻听观受奉其义</p>
<p>
	　　无使身自行彼说闻欢喜</p>
<p>
	　　其义最第一法寂无愦义</p>
<p>
	　　用是深法行禀承敬其义</p>
<p>
	　　复次天子。菩萨有四事行。得依法隩超绝于俗。何等为四。一者聚会众人。而为说法。二者于大众中。为现无常事。三者劝大祠祀者。使为觉愿。四者常欲舍诸所有止空闲处。是为四事菩萨得依法隩超绝于俗。佛尔时歌颂言</p>
<p>
	　　在于大城常处其中因其黠慧</p>
<p>
	　　而为说法住身大会建立众人</p>
<p>
	　　淫放逸中为现无常会于大祠</p>
<p>
	　　彼我等佐因祠劝助用已觉故</p>
<p>
	　　与无有俱常念舍离心常愿求</p>
<p>
	　　处在空闲</p>
<p>
	　　复次天子。菩萨有四事行。得恭敬顺行佛世尊教。何等为四。一者心常在道。究竟不离。二者所闻受持。念未曾忘。三者所许如言。有求不逆。四者习于空无。入一切法。是为四事得菩萨恭敬顺行佛世尊教。佛尔时歌颂言</p>
<p>
	　　身更诸苦痛道意终不转</p>
<p>
	　　得闻入法要是则大导师</p>
<p>
	　　心口有所许身行亦如言</p>
<p>
	　　习诸空无慧入众智黠法</p>
<p>
	　　奉行<a>如法</a>教得离淫怒痴</p>
<p>
	　　不懈不中止无恚亦无懊</p>
<p>
	　　十方称名誉歌叹其功德</p>
<p>
	　　若应顺此教法慧无过者</p>
<p>
	　　复次天子菩萨有四事行。得承法教道利一切。何等为四。一者受空身住。能为众会广说大法。二者已自调心去离淫欲而得泥曰。复令会者调心止欲说泥洹法。三者自身所作满足至道。复令一切立摩诃衍。四者自身求法已畅众妙。复教于人令求索法。是为四事菩萨得承法教导利一切。佛尔时歌颂曰</p>
<p>
	　　教授于人令受空要调心止欲</p>
<p>
	　　得住泥曰有德至尊及大神足</p>
<p>
	　　以法布施示人觉乘所为已具</p>
<p>
	　　至于道心于众立人使至大乘</p>
<p>
	　　常求于法便合义力为众说法</p>
<p>
	　　亦不增减</p>
<p>
	　　复次天子。菩萨有四事行。得不可及神通之慧。何等为四。一者日日修梵四净之行。二者常止宿于空闲之处。三者深入于法忍。四者身心而等慧。是为四事菩萨得不可及神通之慧。佛尔时歌颂言</p>
<p>
	　　日修梵行以自兴立常乐空闲</p>
<p>
	　　处于清净已入深法便至于道</p>
<p>
	　　身心平等自致得慧已合如是</p>
<p>
	　　于行如等于五神通为已得达</p>
<p>
	　　飞到十方住诸佛前多所育养</p>
<p>
	　　于一切人</p>
<p>
	　　复次天子。菩萨有四事行。得魔现怪心不倾动。何等为四。一者住四禅者皆令入空。二者常以大哀不舍一切。三者供施三宝精进不绝常不厌足。四者以沤和拘舍罗故。<a>六波罗蜜</a>而得坚住。是为四事菩萨得魔现怪心不倾动。佛尔时歌颂言</p>
<p>
	　　空无思想住建立道四禅</p>
<p>
	　　常以无极哀令众安入义</p>
<p>
	　　其于法宝贯不截亦不断</p>
<p>
	　　应诸度无极则是权所引</p>
<p>
	　　意尊无能坏坚住而不动</p>
<p>
	　　一切诸四魔皆悉为之伏</p>
<p>
	　　遍见众庶人在魔罗网中</p>
<p>
	　　示于泥洹道皆令发是乘</p>
<p>
	　　复次天子。菩萨有四事行。得深远智而不可逮。何等为四。一者常思惟入深法。二者非义之事常悉舍离。三者常忧念一切便得合法议。四者能调刚强开解愚冥得佛无碍智。是为四事菩萨得深远智而不可逮。佛尔时歌颂言</p>
<p>
	　　意常思惟入于空法放舍非义</p>
<p>
	　　常合正义已入是念忧劳一切</p>
<p>
	　　得深远智则意之最得调刚强</p>
<p>
	　　开伏曚冥令发起意立摩诃衍</p>
<p>
	　　神通之智皆为已办得智深远</p>
<p>
	　　不可逮觉</p>
<p>
	　　复次天子。菩萨有四事行。得不为俗法之所沾污。何等为四。一者若得利若乐若有名若叹誉不以喜悦。二者若无利若苦若无名若谤毁亦不以忧。三者依受五阴护养一切。四者若得受阴者示现空聚处。是为四事菩萨得不为俗法之所沾污。佛尔时歌颂言</p>
<p>
	　　若有利及名誉便已得一切乐</p>
<p>
	　　有如是称叹者心亦不以为喜</p>
<p>
	　　若无利无名苦有智者不以忧</p>
<p>
	　　如莲华无沾污于世行亦如是</p>
<p>
	　　若受阴用是义以将护养一切</p>
<p>
	　　已能灭尽诸阴计念之若如幻</p>
<p>
	　　于世行随其法不为俗所沾污</p>
<p>
	　　令一切得乐义以戒德为涂香</p>
<p>
	　　复次天子。菩萨有四事行。得入深行殊胜无侣。何等为四。一者是身亦无人。二者是人亦非人。三者诸法皆静寞。四者慧无所著。是为四事菩萨得入深行殊胜无侣。佛尔时歌颂言</p>
<p>
	　　是身亦非身是人亦非人</p>
<p>
	　　法静亦如是慧亦无欲着</p>
<p>
	　　复次天子。菩萨有四事行。得知巧便根为众说法。何等为四。一者便得神通。二者其慧无所挂碍。三者得辩才之智。四者本愿已净。是为四事菩萨得知巧便根为众说法。佛尔时歌颂言</p>
<p>
	　　神通已为达其慧无挂碍</p>
<p>
	　　辩智常如此本愿毕清净</p>
<p>
	　　已知见人根如应为说法</p>
<p>
	　　听者辄闻受不疑怪泥洹</p>
<p>
	　　复次天子。菩萨有四事行。得入脱门在生死中不与色欲会。何等为四。一者得住于空聚若见系囚便度脱之。二者得立无想诸着<a>行者</a>皆度脱之。三者逮得无愿安和定隐将育一切。四者得沤和拘舍罗以智慧示现诸法。是为四事菩萨得入脱门在生死中不与色欲会。佛尔时歌颂言</p>
<p>
	　　已得空于聚系囚即解脱</p>
<p>
	　　已立于无想度诸想着行</p>
<p>
	　　已得于无愿安详和定隐</p>
<p>
	　　随众所生处将育于一切</p>
<p>
	　　权慧开化人则住度脱门</p>
<p>
	　　具足以时入不止无<a>色界</a></p>
<p>
	　　复次天子。菩萨有四事行。得奇特方便降伏贡高。何等为四。一者普视悉见知诸法界。二者了生死本以法度脱之。三者悉知身欲本。四者习于泥洹不疑诸法。是为四事菩萨得奇特方便降伏贡高。佛尔时歌颂言</p>
<p>
	　　普察悉见知一切诸法界</p>
<p>
	　　终无偏恨心所视悉平等</p>
<p>
	　　至于身之本处欲而自在</p>
<p>
	　　已知殊特便以权应而说</p>
<p>
	　　一切无所习诸法皆灭度</p>
<p>
	　　不生无所趣所有为都尽</p>
<p>
	　　不慢不自大降伏诸贡高</p>
<p>
	　　一切以巧智皆使入泥洹</p>
<p>
	　　复次天子。菩萨有四事行。得因缘方便知诸所作。何等为四。一者布施得豪富因此便致是。二者持戒得生天因此便致是。三者博学成大智因此便致是。四者止观离生死因此便致是。是为四事菩萨得因缘方便知诸所作。佛尔时歌颂言</p>
<p>
	　　布施得豪富缘是则果报</p>
<p>
	　　持戒生天上缘是则果报</p>
<p>
	　　博闻慧无欲缘是则果报</p>
<p>
	　　道观无识着缘是则果报</p>
<p>
	　　复次天子。菩萨有四事行。得律方便离诸所见。何等为四。一者在有常中心得无著。二者在无常中意不有异。三者见诸起者及生死本。乃从<a>十二因缘</a>合会生。其已见知不作是事。四者视诸起灭及生死灭。乃从十二因缘离散灭。其已见知处于三界不作灭事。是为四事菩萨得律方便离诸所见。佛尔时歌颂言</p>
<p>
	　　见计有常者为示无常事</p>
<p>
	　　在于无常中为现中<a>正法</a></p>
<p>
	　　若为一切人广说因缘意</p>
<p>
	　　其闻十二事心普得清净</p>
<p>
	　　一切诸十方世尊所可说</p>
<p>
	　　痴为生死本上下从是起</p>
<p>
	　　诸可所起者亦终不复灭</p>
<p>
	　　因缘皆已尽不与十二会</p>
<p>
	　　复次天子。菩萨有四事行。得善权方便长育一切。何等为四。一者一切人是我所皆为示现其道。二者所作功德而不厌足。三者住于生死无求泥洹无。四者随诸所乐而入度脱之。以权行不为爱欲所污。是为四事菩萨得善权方便长育一切。佛尔时歌颂言</p>
<p>
	　　坚于一切人使住于道觉</p>
<p>
	　　诸所作功德不念欲中止</p>
<p>
	　　在于生死中而为求灭度</p>
<p>
	　　如其所好乐因是而济脱</p>
<p>
	　　心意常当念亲近于是法</p>
<p>
	　　善权方便故都以晓了知</p>
<p>
	　　恒志在养护无数诸人民</p>
<p>
	　　揽持一切智皆使疾逮得</p>
<p>
	　　复次天子。菩萨有四事行。得吉祥愿身意清净。何等为四。一者无悭贪。二者施不择时与。三者坚于戒。四者身意所作常愿于道。是为四事菩萨得吉祥愿身意清净。佛尔时歌颂言</p>
<p>
	　　心质朴不悭持戒净无瑕</p>
<p>
	　　坚住而不动譬如须弥山</p>
<p>
	　　身意之所作常愿于觉乘</p>
<p>
	　　今得吉祥应如是得不久</p>
<p>
	　　复次天子。菩萨有四事行。得忍辱力心无恚怒。何等为四。一者待遇一切人如父母爱其子。亦如自身无异。二者若得苦痛挝捶割剥。计无有身而不愁忧。三者已得解空离诸所见。四者身所行恶常自责悔。他人所作见而不证。是为四事菩萨得忍辱力心无恚怒。佛尔时歌颂言</p>
<p>
	　　视一切如身若父母爱子</p>
<p>
	　　常持大慈意照育诸人民</p>
<p>
	　　若有起恨心则觉随而灭</p>
<p>
	　　已解了于空能为第一忍</p>
<p>
	　　若身有短恶常深自责悔</p>
<p>
	　　及见他瑕秽终不证其阙</p>
<p>
	　　一切诸人民吾当尽度脱</p>
<p>
	　　在于夜梦中未曾起恚心</p>
<p>
	　　复次天子。菩萨有四事行。得波罗蜜度于彼岸。何等为四。一者所作福无央数。二者所作慧无有限。三者以一波罗蜜满诸度无极。四者发意作功德不求余但愿一切智。是为四事菩萨得波罗蜜度于彼岸。佛尔时歌颂言</p>
<p>
	　　所作福无厌足如众流归于海</p>
<p>
	　　修智慧无限量已得住于佛乘</p>
<p>
	　　则持一度无极满足诸波罗蜜</p>
<p>
	　　凡发意所作为常愿求于正道</p>
<p>
	　　已得度于彼岸诸度无极亦尔</p>
<p>
	　　则便入泥洹城如是得不为难</p>
<p>
	　　复次天子。菩萨有四事行。得应所乏饶益一切。何等为四。一者有无尽宝藏。二者有无穷法教。三者神通为已达。四者心平等譬如地。是为四事菩萨得应所乏饶益一切。佛尔时歌颂言</p>
<p>
	　　其福藏无有尽法<a>教化</a>亦无穷</p>
<p>
	　　神通智达无碍心平等其若地</p>
<p>
	　　如是法难称量已于道而得住</p>
<p>
	　　如是者多饶益便疾得至于佛</p>
<p>
	　　复次天子。菩萨有四事行。得为一切世人所敬。何等为四。一者行四梵行。二者行四恩救摄一切。三者有<a>四谛</a>慧。四者得四无所挂碍一义二法三次第均四报答。是为四事菩萨得为一切世人所敬。佛尔时歌颂言</p>
<p>
	　　如梵住行四净常乐施于四恩</p>
<p>
	　　已得有四谛慧用供养一切人</p>
<p>
	　　因是恩已得度应教授而说法</p>
<p>
	　　以恩行合会人用是故见敬爱</p>
<p>
	　　复次天子。菩萨有四事行。而得智黠为人所誉。何等为四。一者多闻具足不犯于戒得无所疑。二者已得乐止安而无害。三者已得寂寞诸根便定。四者自身已得安隐而无所贪所作不自侵悉逮见知。是为四事菩萨而得智黠为人所誉。佛尔时歌颂言</p>
<p>
	　　闻已具便受持以自戒度彼岸</p>
<p>
	　　如是者无所疑得乐止安隐处</p>
<p>
	　　已止宿在空闲则诸根用寂定</p>
<p>
	　　身已安无所贪悉逮见诸自侵</p>
<p>
	　　复次天子。菩萨有四事行。所作功德而不可尽。何等为四。一者已信得丰饶。二者已精进得丰饶。三者以大哀得丰饶。四者所作功德但愿大乘。是为四事菩萨所作功德而不可尽。佛尔时歌颂言</p>
<p>
	　　已信得坚住无能动摇者</p>
<p>
	　　常修精进行从是得大力</p>
<p>
	　　无尽之大慈及与无极哀</p>
<p>
	　　常为一切人行于广大道</p>
<p>
	　　以如是之故得无尽功德</p>
<p>
	　　稍稍复增益遂至不可量</p>
<p>
	　　如月盛满时净好无瑕秽</p>
<p>
	　　常在众星中其明无能蔽</p>
<p>
	　　复次天子。菩萨有四事行。坚其本要会得至佛。何等为四。一者如口所言身意不异。二者已受持要。三者心已安隐得住于道。四者意得坚强若如金刚。是为四事菩萨坚其本要会得至佛。佛尔时歌颂言</p>
<p>
	　　口之所言所作亦尔若已敬爱</p>
<p>
	　　奉持正要为已安住于此道意</p>
<p>
	　　其身坚强譬若金刚如是则为</p>
<p>
	　　四事法行智黠之人常修是事</p>
<p>
	　　意不犹预为已得定已坚其要</p>
<p>
	　　会得至佛</p>
<p>
	　　复次天子。菩萨有四事行。常为豪尊揽持诸法而得自在。何等为四。一者得于智力而无欲力。二者得黠慧力离诸痴冥。三者心得自在不随魔教。四者为得总持随人所乐而为说法。是为四事菩萨常为豪尊揽持诸法而得自在。佛尔时歌颂言</p>
<p>
	　　已智力得勇慧为不随爱欲力</p>
<p>
	　　黠慧力消痴冥已度脱诸所见</p>
<p>
	　　心已尊魔皆伏得总持应问答</p>
<p>
	　　教授众不自侵已是故疾得尊</p>
<p>
	　　复次天子。菩萨有四事行。诸所施造辄为作师。何等为四。一者不嗔恚。二者常恭敬于人。三者不淫泆。四者意纯淑。是为四事菩萨诸所施造辄为作师。佛尔时歌颂言</p>
<p>
	　　心念无淫恚<a>常住</a>于恭敬</p>
<p>
	　　纯淑得至道为师敷要慧</p>
<p>
	　　造匠众方便于世世之上</p>
<p>
	　　世人咸归仰一切头面礼</p>
<p>
	　　复次天子。菩萨有四事行。总持众事无所不了。何等为四。一者已通于智。于智中游无所不过。二者所说十方诸佛皆闻其音佛寻报赞。三者皆已离诸无功德法。四者皆已得诸功德正法即便逮得世雄印。是为四事菩萨总持众事无所不了。佛尔时歌颂言</p>
<p>
	　　神通为已达飞行净众尘</p>
<p>
	　　其智甚广大普等如<a>虚空</a></p>
<p>
	　　一切诸如来皆见闻其音</p>
<p>
	　　报答悉满足其音无缺减</p>
<p>
	　　诸非功德业为已悉远离</p>
<p>
	　　爱庆得吉祥立诸功德本</p>
<p>
	　　已住如此者为能光是法</p>
<p>
	　　于是功德中皆无自侵者</p>
<p>
	　　佛说此四事章句言时。万二千人发无上正真道意。五千菩萨得无所从生法忍。尔时三千大千刹土六反震动。其大光明无所不照◎</p>
<p>
	　　此经。第十九幅末二行。人发无上正真道意之下。五千菩萨之上。丹本有为转法轮甘教慈教。乃至于泥越行永不泥越等。凡三十八行。宋本可五十行经。详其文相。首尾疣赘。皆不稳当。捡之即是下文。宋本第三卷丹本下卷。分别品第八之末文耳。丹本重安于此。错矣。故不添之。请详其致</p>
		

	
	

		</div></div><hr><script charset='utf-8' src='../../js/footer.js'></script></body></html>