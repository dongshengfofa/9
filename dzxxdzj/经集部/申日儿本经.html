<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，申日儿本经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>申日儿本经</center></div><div class='fo'><center>经文出处:来自无量光明网</center><br/><br>
			<p>　　<strong>申日儿本经</strong></p>
<p>　　宋<a>天竺</a><a>三藏</a>求那跋陀罗译</p>
<p>　　闻如是。一时佛在王舍国止鹞山中。是时国王边大臣长吏人民。莫不敬重受教戒者。<a>佛教</a>国王长者吏民。皆令不得<a>杀生</a>盗窃犯他人妇女。不得两舌恶口妄言绮语。不得嫉妒悭贪狐疑。当信作善得善作恶得恶。己所不欲莫施于人。其有学余异道不受佛教戒者。国王长者吏民皆不复敬。所以不敬者非正道也。教人不以<a>道德</a>。身<a>自杀</a>生教人杀生身自盗人财物。教人夺人财物。身自犯他人妇女。教人犯他人妇女。身自两舌恶口妄言绮语。教人两舌恶口妄言绮语。身自嫉妒悭贪狐疑。教人嫉妒悭贪狐疑。其国中有一四姓长者。字为申日。财产甚富金银珍宝无央数。申日事余道不事佛道不信<a>佛经</a>。异道人皆共嫉妒佛。悉会申日共议言。佛今为王及傍臣长吏人民所敬重。而我等独不为王及边臣长吏人民所敬重。佛常自说言。知去来现在之事。豫知他人所言心中所念。今宁可试知为审如佛言不。申日言。当何以试之。余异道人教申日。作饭请佛持毒药置饭中。掘门里地令深五丈。以火置中土薄覆其上。令佛从上来入如佛知去来现在之事者当不受请。受请为不知去来现在之事也。便可穿地作坑设饭食置毒药其中。申日言诺。大嘉。即行请佛。佛言大善。申日便语异道人。道人言。人已无所知。但当穿地作坑耳。申日有一子字旃罗法年十六。过世<a>宿命</a><a>学佛</a>道。能知去来现在之事。语其父言佛已知余道所议。不须试也。莫用恶人言自投汤火。申日不信子言。便使掘坑以火置其中。作饭具置毒药。佛告阿难。敕诸<a>比丘</a>。明日皆不得先佛行到饭上也悉随佛后。佛坐思惟正道。诸天王皆骚动。申日遣人白佛。时已到愿可就饭。佛告阿难。令诸比丘着衣持应器随佛后。诸比丘受教着衣持应器皆随佛行。诸天王及诸鬼神无央数共从佛行。佛即以地作黄金乃至申日门。佛适向道便放光影。令申日舍中悉作金色。旃罗法即语父言。今佛已起向道。十方皆明如日。佛与诸比丘及无央数天共发来。佛与诸比丘及无央数天共行如星中有月。今父舍中明如是乎。不须试佛也。申日不用子言。佛到城门足踏门限。举城中即为大动。病者即愈。盲者得视。聋者得听。喑者能语。被毒者毒不行。狂者得正。伛者得申。嗔恚者为<a>欢喜</a>。箜篌乐器不鼓自鸣。妇女珠环皆自作声。百鸟畜兽相和悲鸣。佛到申日门。五丈火坑以作浴池中生莲华。一华生千叶。诸<a>弟子</a>所蹈华生百叶。皆悉蹈华上而行。申日见火坑以作水池中生莲华便大惧怖。持头面着地以诚自说。今为佛作饭。皆以毒药置其中。愿乞收更作好饭。佛言。不须更炊。持毒饭来食之。佛就坐诸比丘皆坐。佛告阿难。敕诸比丘。且勿得食。须佛教乃食。佛即咒曰。天下凡有三毒。一者贪淫。二者嗔恚。三者愚痴。佛无是三毒者毒为不行。至诚有经法者毒亦不行。如诸比丘道正者毒亦不行。佛语适竟。饭食中毒皆消去。佛语阿难。令诸比丘皆饭。毒皆已去。佛及诸比丘皆饭已。申日便前长跪。以头面着佛足。白佛言。我无状。用恶人之言。令我作恶。愿从佛求哀悔过。佛即为申日说经。便得第一须陀洹道。申日即受<a>五戒</a>为优婆塞。一者不杀。二者不盗。三者不犯他人妇女。四者不两舌。五者不饮酒。申日受五戒已。持头面着佛足。为佛作礼申日儿本经</p>
		</div>
		
		
		</div></div><hr><script charset='utf-8' src='../../js/footer.js'></script></body></html>