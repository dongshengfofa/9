<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说进学经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说进学经</center></div><div class='fo'><center>经文出处:来自无量光明网</center><br/><br>
			<p>　　<strong>佛说进学经</strong></p>
<p>　　宋<a>居士</a>沮渠京声译</p>
<p>　　闻如是。一时佛游舍卫祇树之园须达精舍。大贤众千二百五十人。佛告诸<a>比丘</a>。有四雅行。智者常遵。丈夫所修。达士恒奉。不才愚夫所不好乐。何等为四。孝事父母悦色养足。守仁行慈终始不杀。惠施济乏未曾吝逆。遭值圣世捐荣履道。是四雅行。智者所遵。丈夫所修。达士所奉。不才愚夫所不好乐。佛时颂曰</p>
<p>　　智者称孝愍命慈活放施普给</p>
<p>　　超俗崇寂如是正业明士所习</p>
<p>　　圣见已具定至无为</p>
<p>　　佛告比丘。复有二法。若在闲宴。或处大众。心行莫懈。一者静寂贤圣默定。二者博学讲论邃义。又有二施。饮食美味以安身命。敷散经典开微悦听。食施安身。法施迁神。一事虽快法施为最。是以比丘。念演妙法宣慧莫痴。既自洗濯并净尘着。如是道法永度无穷。乃名<a>出家</a>具足觉了。佛说经竟。比丘<a>欢喜</a>。作礼受教</p>
		</div>
		
		
		</div></div><hr><script charset='utf-8' src='../../js/footer.js'></script></body></html>