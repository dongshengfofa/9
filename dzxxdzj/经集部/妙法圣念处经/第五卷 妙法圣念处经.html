<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 妙法圣念处经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 妙法圣念处经</center></div><div class='fo'><center>经文出处:来自无量光明网</center><br/><br>
			<p>
	　　<strong>第五卷 妙法圣念处经</strong></p>
<p>
	　　大宋西天中印度摩伽陀国那烂陀寺<a>三藏</a>传教大师赐紫<a>沙门</a>臣法天奉诏译</p>
<p>
	　　尔时天主帝释。而白众言。汝所作善。守护增长。如意<a>欢喜</a>。即说伽陀曰</p>
<p>
	　　三种善作已三种三因缘</p>
<p>
	　　三位次三地<a>三德</a>三大果</p>
<p>
	　　不杀施最上此法汝爱乐</p>
<p>
	　　得真实忍辱获生一切天</p>
<p>
	　　随身有宫殿快乐受无极</p>
<p>
	　　若人好不善生处无安乐</p>
<p>
	　　邪法被增缠云何而出离</p>
<p>
	　　作此人天善熏修本识中</p>
<p>
	　　彼业感果时得生人天界</p>
<p>
	　　于彼生爱乐心自住安乐</p>
<p>
	　　尔时天主帝释。而复白言。汝等具大福德。获生天界。受天快乐。随其福果。胜劣各异。若种种作福。薰识身中。后生天界。得种种快乐。如是一切林木花果。悦适人意。入彼林中。彼天飞鸟。演说言音。令人乐闻。为彼天子。即说伽陀曰</p>
<p>
	　　善来汝贤敏宿习于上善</p>
<p>
	　　坚持七律仪成就最胜果</p>
<p>
	　　生彼天界中受天快乐报</p>
<p>
	　　广持于禁戒得离沉沦苦</p>
<p>
	　　犹戒清净故感天胜妙池</p>
<p>
	　　随意而洗浴复雨紫金花</p>
<p>
	　　散布于身上及彼功德池</p>
<p>
	　　以彼戒种子念念为防非</p>
<p>
	　　天中上妙乐随意而受用</p>
<p>
	　　若人意决定守护于禁戒</p>
<p>
	　　生彼天界时快乐无边际</p>
<p>
	　　以此戒庄严得趣善逝果</p>
<p>
	　　而受<a>解脱</a>乐<a>破戒</a><a>罪恶</a>深</p>
<p>
	　　如刀及火毒是故坚持戒</p>
<p>
	　　而修施法财远离于毁禁</p>
<p>
	　　业有上中下感果亦复然</p>
<p>
	　　今成胜报身常戴光明鬘</p>
<p>
	　　受天种种乐皎洁身无垢</p>
<p>
	　　若人造恶业苦果自缠身</p>
<p>
	　　展转受沉沦<a>生死</a>无穷尽</p>
<p>
	　　汝既来生此受天众娱乐</p>
<p>
	　　出游诸园苑勿着于放逸</p>
<p>
	　　逸荡过失深如来常说此</p>
<p>
	　　是故放逸者三毒中最上</p>
<p>
	　　精进如<a>甘露</a>心顶自清凉</p>
<p>
	　　永超生死轮究竟菩提岸</p>
<p>
	　　彼时我如来演说微妙言</p>
<p>
	　　离我速<a>修行</a>莫着颠倒想</p>
<p>
	　　若有违背者贪等诸惑生</p>
<p>
	　　断彼解脱缘漂沈诸<a>苦海</a></p>
<p>
	　　尔时天主帝释。速疾往彼善法堂中。诸天妓女。及一切天众。皆来善法堂中。到已娱乐。种种游戏。于时天帝。观察娱乐。而知天众。虚妄耽着。增长烦恼。即说伽他曰</p>
<p>
	　　虚妄境界中贪爱而无足</p>
<p>
	　　有情迷执深增长诸烦恼</p>
<p>
	　　被境缚根识如毒藏在食</p>
<p>
	　　于后若消时迷闷无安乐</p>
<p>
	　　无前后中间非今世后世</p>
<p>
	　　因缘会遇时业报谁能避</p>
<p>
	　　尔时天主帝释。说此伽他已。而复告言。假使少年。强力未必长生。四相推迁。速归散灭。显现快乐。无实自性。乐受尽时。逼迫身心。无暂安隐。汝等勿得信任痴迷愚惑谄诳。若于一切境界。染着不足。后致大患。譬如炽火焚烧草叶。贪着境界。增诸过失。亦复如是。被烦恼火。烧煮身心。弃背正道。衰相现时。堕落天界。是故我今<a>教化</a>汝等。割截烦恼。去除迷惑。一切天众。自此恒作利益。于最上行法。志固修习后得寂静。最上安乐。汝今勿得慢易。速作良田。于当当世。而得最上<a>报应</a>。适意无尽。若作恶业。种种随身。坠堕天宫。沉沦恶趣。一切宫殿楼阁。悉皆隐没</p>
<p>
	　　尔时天主帝释见其天子。须臾命终。堕于恶趣。而说伽他曰</p>
<p>
	　　微妙香莲花种种生峰顶</p>
<p>
	　　最上适意宝处处作庄严</p>
<p>
	　　流泉与浴池杂色花果树</p>
<p>
	　　及紫金劫树灵鸟群集上</p>
<p>
	　　常出微妙音悦乐诸天众</p>
<p>
	　　无垢琉璃宝间杂金色光</p>
<p>
	　　最上妙楼台庄严恒适意</p>
<p>
	　　群生不远离宁知是幻化</p>
<p>
	　　如泡如水沫如电如浮云</p>
<p>
	　　亦如寻香城须臾即散灭</p>
<p>
	　　虚妄若生贪坠堕轮回路</p>
<p>
	　　痴爱毒如火焚烧于善根</p>
<p>
	　　减损于天众去一切菩提</p>
<p>
	　　又复告言。若天愚痴。爱人诳惑。为天阿素落罗刹等之所降伏。后堕<a>地狱</a>。复为龙蛇。远离诸天。长处<a>三界</a>。如绳系缚。而不<a>自在</a>。若离痴爱。明了通达。利益有情。归依佛道。永出<a>世间</a>。断有爱支。得一切智。平等无碍。得三解脱。证悟苦空。到真实际。远离轮回。不受后有。色香味触。而不染着。时彼天帝。见多天众。念念无常。增诸过失。深生悲愍。发诚实言。而说伽他曰</p>
<p>
	　　如是天道终沉沦百千劫</p>
<p>
	　　犹如旋火轮生死何穷尽</p>
<p>
	　　见他受无常不观于自己</p>
<p>
	　　后自命终时违害亦如是</p>
<p>
	　　若舍垢秽心不着于境界</p>
<p>
	　　生死莫能侵<a>常住</a>真寂乐</p>
<p>
	　　戒行若违犯如醉饮药毒</p>
<p>
	　　非天魔死军缠缚谁救济</p>
<p>
	　　微尘坌面上自心何知见</p>
<p>
	　　命谢卧林间谁悟从贪爱</p>
<p>
	　　若生于贪爱同住苦无常</p>
<p>
	　　永处于生死现离于安乐</p>
<p>
	　　大恶不断除轮回从此得</p>
<p>
	　　譬如暴恶风能吹山顶叶</p>
<p>
	　　自业得生天娱乐果自受</p>
<p>
	　　洁戒不愚迷安乐自充足</p>
<p>
	　　贪愚招坠堕如火而起烟</p>
<p>
	　　后自堕泥黎业报亦如是</p>
<p>
	　　尔时有天。名乌波[革*(廿/(ㄇ@人)/戍)]踰。宿善业力。生忉利天。彼有苾刍。为其天王。而说伽他曰</p>
<p>
	　　若作种种业处处妄攀缘</p>
<p>
	　　以心迷惑力一切业成就</p>
<p>
	　　前心最胜故后心相续生</p>
<p>
	　　无间引生彼三界因无尽</p>
<p>
	　　一切业报身离心不可得</p>
<p>
	　　是故降伏心当获无尽果</p>
<p>
	　　汝速勤修进调伏离执迷</p>
<p>
	　　满善得随心究竟获安乐</p>
<p>
	　　心若恒调伏永不增诸过</p>
<p>
	　　智者善伏心诸苦不能害</p>
<p>
	　　若心得彼苦苦苦后相续</p>
<p>
	　　一切境界中而得轻心报</p>
<p>
	　　<a>天人</a>阿素落龙鬼罗刹等</p>
<p>
	　　不离于一心心为三有主</p>
<p>
	　　三有自心<a>生地</a>狱与人天</p>
<p>
	　　随心生罪福流浪任漂沈</p>
<p>
	　　坏善因迷境愚痴贪爱生</p>
<p>
	　　住苦广无边沉溺而难出</p>
<p>
	　　难调心力大奔驰速若风</p>
<p>
	　　天眼勿缘形识相皆如是</p>
<p>
	　　智者善调伏远离魔罗缚</p>
<p>
	　　<a>超度</a>生死河速到于<a>彼岸</a></p>
<p>
	　　疑惑不正直无底恶难止</p>
<p>
	　　一多微细行不住<a>刹那</a>中</p>
<p>
	　　行相密难穷无身一切处</p>
<p>
	　　世间谁牵引往者复是谁</p>
<p>
	　　藏伏甚法中造作于身业</p>
<p>
	　　虽见行表差莫睹相应法</p>
<p>
	　　云何调伏难无色无形相</p>
<p>
	　　陋恶损众生取境明如眼</p>
<p>
	　　<a>善恶</a>作虽见譬如幻化士</p>
<p>
	　　本性状难穷往复谁能睹</p>
<p>
	　　牵引于群生诸趣恒<a>流转</a></p>
<p>
	　　利剑不能截猛火烧非断</p>
<p>
	　　一切有情心业力相如是</p>
<p>
	　　业绳而坚固缠缚于群生</p>
<p>
	　　三性而不恒须臾善非善</p>
<p>
	　　亦复舍受俱攀附六根门</p>
<p>
	　　妄求于尘境染着世间故</p>
<p>
	　　不悟生灭法如镜唯照前</p>
<p>
	　　而不鉴于后</p>
<p>
	　　尔时天子闻彼苾刍说如是事。昔作纯善今获胜身。而说伽他曰</p>
<p>
	　　昔修静妙心慎护于戒行</p>
<p>
	　　以此微妙因得住安乐道</p>
<p>
	　　善护持戒者防非发律仪</p>
<p>
	　　当得断诸惑证圆寂灭乐</p>
<p>
	　　戒有大威德能超诸有苦</p>
<p>
	　　乃至命谢时无彼恶道畏</p>
<p>
	　　恶道无能救戒力救最上</p>
<p>
	　　若有持戒者万善皆依怙</p>
<p>
	　　后果得生天永离诸崄难</p>
<p>
	　　<a>佛法</a>圣众师三界咸尊重</p>
<p>
	　　尔时诸天子等。五体投地。归命作礼生尊重心。彼时天主帝释。倍生忻庆。叹美至深。而说伽他曰</p>
<p>
	　　解脱贪嗔毒群生亲道友</p>
<p>
	　　能到于彼岸我今归命礼</p>
<p>
	　　降伏愚痴失无为无比等</p>
<p>
	　　一切众所尊我今归命礼</p>
<p>
	　　时彼天中。有诸飞鸟。或在空中。翱翔上下。或集宝池。嬉戏水内。有诸天子。乐逸纵荡。与诸飞禽。同共游行。耽乐欲乐。不怖恶道。尔时苾刍。为彼天子。宣说伽他曰</p>
<p>
	　　傍生耽欲乐游戏恣愚迷</p>
<p>
	　　天众亦复然等彼飞禽类</p>
<p>
	　　正教师宣说汝等心颠倒</p>
<p>
	　　不怖于罪业耽乐着世间</p>
<p>
	　　若天有罪业坠堕于地狱</p>
<p>
	　　业力如是毒智者常远离</p>
<p>
	　　薄德少慧人但观前欲乐</p>
<p>
	　　不复返思惟成就诸苦果</p>
<p>
	　　若有智慧人照观一切恶</p>
<p>
	　　求断诸恶业利益于群生</p>
<p>
	　　罪业生诸苦胜因得离缚</p>
<p>
	　　善恶行不同报相亦复尔</p>
<p>
	　　迷苦妄为乐求安不可逢</p>
<p>
	　　具智勿为非不久至寂灭</p>
<p>
	　　善修诸业静巧便集善根</p>
<p>
	　　三昧自现前速到无生位</p>
<p>
	　　勿复恋傍生游嬉于园苑</p>
<p>
	　　<a>懈怠</a>转增多后坠飞禽类</p>
<p>
	　　若复无少智善恶业不分</p>
<p>
	　　饿鬼阿素啰地狱亦如是</p>
<p>
	　　于业能分别于报亦通达</p>
<p>
	　　彼于诸业中深穷垢静相</p>
<p>
	　　昼夜常精进思惟三脱门</p>
<p>
	　　永不坠泥黎究竟获安乐</p>
<p>
	　　天子汝当知自乐自善成</p>
<p>
	　　自惑生自苦苦乐不离心</p>
<p>
	　　于过应远离染着诸尘境</p>
<p>
	　　纵逸痴所盲不觉死王催</p>
<p>
	　　沉沦于地狱苦恼而无极</p>
<p>
	　　尔时彼天。有百千天女。色相端严。随意自在。于彼林间。歌唱游戏。彼有飞禽。知天宿善。而说伽他曰</p>
<p>
	　　勤修宿善业今复得生天</p>
<p>
	　　若行非善因而复沉恶趣</p>
<p>
	　　业报既决定诸天皆平等</p>
<p>
	　　安乐非安乐汝等今当知</p>
<p>
	　　爱染为害本业绳随系缚</p>
<p>
	　　轮转而不穷还因业绳力</p>
<p>
	　　上至非想处下及于三途</p>
<p>
	　　往返疾如风生数复如雨</p>
<p>
	　　诸趣而循环无始长如此</p>
<p>
	　　若人心寂静如水湛然清</p>
<p>
	　　离碍如<a>虚空</a>而获最上乐</p>
<p>
	　　五识缘尘境三恶业相牵</p>
<p>
	　　一法舍尽时不得生天界</p>
<p>
	　　杀盗淫妄毒常为恶道友</p>
<p>
	　　烧煮如炎火智者应观察</p>
<p>
	　　真实忍辱慈出世善良友</p>
<p>
	　　亲近若修习当得三天果</p>
<p>
	　　制伏邪乱意慎护触等贪</p>
<p>
	　　后有定生天成就白业果</p>
<p>
	　　若于生死业而不求解脱</p>
<p>
	　　焰魔杀鬼来云何得远离</p>
<p>
	　　尔时天主帝释。而复白言。若有众生不怖诸恶。于一切处心所染着。以染着故隐没智慧。妄言绮语虚诳邪谄。恼乱有情。弃背正教。亲近邪师。不孝父母。乃至善根间断。业绳系缚。如箭速疾。死入地狱种种治罚。受诸极苦无有休息。汝等从今于生死罪缘。速须弃舍莫复贪着。于自身命分限短长。审谛观察。有为诸行。刹那生灭。何得久住。如水浮沤。如镜影像。如电刹那。如云散灭。若天福尽乐受舍位。一切衰相不觉现前。逼迫身心。如何当忍。是故我今宣示言尔。汝今当须勤行精进。忍辱柔和。慈愍有情。守护六根。修行<a>四谛</a>。不取怨亲而修平等。智慧增长深入义味。背妄照真。导引<a>禅定</a>。业惑尽时。后有不生。得俱解脱</p>
<p>
	　　尔时天主帝释。欲重宣此义。复说伽他曰</p>
<p>
	　　如是十二处六境及六根</p>
<p>
	　　识等生灭时相应成<a>妄想</a></p>
<p>
	　　智者善修心不住色等法</p>
<p>
	　　而入寂静门湛然无一相</p>
<p>
	　　勤求寂静故不堕魔罗界</p>
<p>
	　　以此静妙心恒时而忆念</p>
<p>
	　　若行如是慧惑苦云何生</p>
<p>
	　　于其三世中自在无惊怖</p>
<p>
	　　烦恼缚自解罪垢不可染</p>
<p>
	　　慧眼得圆明常住真寂行</p>
<p>
	　　天身大快乐尚被罪垢摧</p>
<p>
	　　云何人愚迷广造十恶业</p>
<p>
	　　若人修智慧了达罪福因</p>
<p>
	　　怖业若死侵永出苦根本</p>
<p>
	　　尔时帝释。昔闻<a>世尊</a>所说恶趣之事。即为天众宣说。佛言若人得脱生死罪根常值善友。植诸善本。若生天界受妙快乐。宫殿庄严报应无量。若不怖恶道贪着娱乐。福善尽时必当堕落。譬如灯烛须假膏油。膏油既尽灯焰即灭。如是堕已。而被业风急速吹转。往返世间轮回不止。若诸智者正定相应。无明业绳不能牵动。譬如藕丝牵妙高山而不能动</p>
<p>
	　　尔时彼天闻于天帝说是法已。即说伽他赞天帝曰</p>
<p>
	　　汝今说此法息除一切障</p>
<p>
	　　我依天帝语安住无怖畏</p>
<p>
	　　与彼诸群生而作慈悲父</p>
<p>
	　　宣示<a>涅槃</a>城令彼得利乐</p>
<p>
	　　法本无分别天帝善能宣</p>
<p>
	　　今遇正教师得至无上道</p>
<p>
	　　尔时天帝又复白言。世间财物勿生贪着。若人舍离智慧出生。若复爱着破坏善根。七种圣财渐渐隐没经百千生沉沦恶道。又复世财而不坚久。水火盗贼王等势力皆可侵夺若彼法财。水火等灾终不能坏。汝诸天众。虽有势力诸根具足身带光明。衰相现时生其愁恼。堕下虚空过百千踰缮那入其恶趣</p>
<p>
	　　尔时帝释。即说伽他曰</p>
<p>
	　　如汝大快乐富贵不可量</p>
<p>
	　　衰相若现前决定沉恶趣</p>
<p>
	　　如现所作业随业果复生</p>
<p>
	　　业相善<a>殊胜</a>异熟果亦然</p>
<p>
	　　业有上中下善恶品类同</p>
<p>
	　　成彼有报时胜劣亦如是</p>
<p>
	　　汝等审思惟色力身最上</p>
<p>
	　　生灭未能逃云何而不堕</p>
<p>
	　　譬如麦等种而被大火烧</p>
<p>
	　　随烧即破坏云何芽得生</p>
<p>
	　　浮虚假伪身四相迁流速</p>
<p>
	　　如灯而生焰不住刹那中</p>
<p>
	　　心相亦复尔虚幻无真实</p>
<p>
	　　恒被漏随增云何得安乐</p>
<p>
	　　弃舍于妄境勿自爱其身</p>
<p>
	　　决定脱轮回速至于彼岸</p>
<p>
	　　尔时彼天有其飞鸟而复说言。我等今者居乌钵罗林。于其林间有大浴池。多生红莲长时芬馥。鸟身翅翼诸色间杂。状如七宝。眼有光明言音妙好。于彼林中长时戏乐。观察天子耽着迷醉。即说伽他曰</p>
<p>
	　　我恒耽憙乐天人爱亦然</p>
<p>
	　　天虽与禽别爱染而无二</p>
<p>
	　　不能守行法云何得解脱</p>
<p>
	　　天等若如是飞禽何所别</p>
<p>
	　　今复告汝等勿着五欲乐</p>
<p>
	　　而修胜法行当得大解脱</p>
<p>
	　　生老病死苦永不害其身</p>
<p>
	　　天与禽类身平等获善利</p>
<p>
	　　尔时天帝又复白言。若有智者离垢清净。世间罪染普遍此天亦不能着</p>
<p>
	　　何以故。为彼智者于生苦因缘而能解了。又于彼天朋友知识恩爱眷属无所恋着。汝等诸天痴愚贪染不离轮回。与彼飞禽等无有异。复有众生耽着饮酒得罪甚多。所以者何。为彼有情心识迷乱破犯恒多。酒力虽消业报不灭。于五趣中轮回不绝。于一切罪中最为增上。乃至于俱胝劫流浪不绝沉沦恶趣。烦恼缠缚佛所言说</p>
<p>
	　　尔时彼天帝释园中有妙法堂。种种珍宝殊妙庄严。时诸天众诣彼堂中。彼时帝释。观察天众。而说伽他曰</p>
<p>
	　　汝等诸天众过去修微善</p>
<p>
	　　获生天界中若天报应尽</p>
<p>
	　　定堕于轮回业力难思议</p>
<p>
	　　牵引于众生三界五趣中</p>
<p>
	　　处处而出生汝等勤精进</p>
<p>
	　　审谛细思惟生灭须臾间</p>
<p>
	　　云何不省觉怖畏邪崄路</p>
<p>
	　　而依众律仪坚固七觉支</p>
<p>
	　　勤行八圣道善住于五根</p>
<p>
	　　增长于五力四念与正勤</p>
<p>
	　　及彼四神足如是而不退</p>
<p>
	　　必至涅槃城恒受寂灭乐</p>
		

	
	

		</div></div><hr><script charset='utf-8' src='../../js/footer.js'></script></body></html>