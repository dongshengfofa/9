<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 妙法圣念处经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 妙法圣念处经</center></div><div class='fo'><center>经文出处:来自无量光明网</center><br/><br>
			<p>
	　　<strong>第一卷 妙法圣念处经 </strong></p>
<p>
	　　大宋西天中印度摩伽陀国那烂陀寺<a>三藏</a>传教大师赐紫<a>沙门</a>臣法天奉诏译</p>
<p>
	　　如是我闻。一时<a>世尊</a>。在大众中。<a>天人</a>围绕。瞻仰尊颜。目不暂舍。时诸大众。即于佛前。而说偈言</p>
<p>
	　　归命一切智<a>三界</a>第一尊</p>
<p>
	　　敷演微妙音广利诸群生</p>
<p>
	　　尔时世尊。告诸大众。即说颂曰</p>
<p>
	　　若有诸众生不杀施<a>无畏</a></p>
<p>
	　　慈心能忍辱端严寿无比</p>
<p>
	　　若于有情所如同父母想</p>
<p>
	　　能离不与取智慧福无量</p>
<p>
	　　若行善身业离欲心坚固</p>
<p>
	　　不观女妙色<a>解脱</a>诸恶趣</p>
<p>
	　　<a>世间</a>应远离解脱忻可证</p>
<p>
	　　似金矿覆藏体性本清净</p>
<p>
	　　烦恼不能伏上妙触生爱</p>
<p>
	　　<a>善恶</a>事不分浮生苦最大</p>
<p>
	　　苦乐犹心起得失事亦然</p>
<p>
	　　善恶友离合因果理无偏</p>
<p>
	　　降伏诸根乱平等心要行</p>
<p>
	　　利益诸有情是名苾刍行</p>
<p>
	　　沙门<a>婆罗门</a>烦恼伏应断</p>
<p>
	　　智慧修增长令心不散乱</p>
<p>
	　　<a>涅槃</a>理须证诸苦应远离</p>
<p>
	　　勤发<a>正见</a>心佛说此难比</p>
<p>
	　　解脱诸轮回须弥爱不动</p>
<p>
	　　等彼栴<a>檀香</a><a>甘露</a>味无比</p>
<p>
	　　虽获上供养娇奢耶妙衣</p>
<p>
	　　贪爱不染着知足心<a>欢喜</a></p>
<p>
	　　如草被火焚了知不究竟</p>
<p>
	　　供养兴福慧水火不能侵</p>
<p>
	　　白业真智果河水终无尽</p>
<p>
	　　不贪诸境界佛说苾刍行</p>
<p>
	　　乐求种种智相应恒现前</p>
<p>
	　　了达真实法不堕诸轮回</p>
<p>
	　　若人求白法令心不散乱</p>
<p>
	　　惠施诸境界劫火不能坏</p>
<p>
	　　无明诸有本轮回从此生</p>
<p>
	　　烦恼勤伏除真正牟尼行</p>
<p>
	　　乐行于忍辱端严离冤害</p>
<p>
	　　能仁妙相因见者心欢喜</p>
<p>
	　　林野离愦乱爱乐心欢喜</p>
<p>
	　　持钵恒一食是名苾刍行</p>
<p>
	　　解脱最安乐三涂最为苦</p>
<p>
	　　真如离彼此思惟不可得</p>
<p>
	　　利他平等业柔和常质直</p>
<p>
	　　正行恒相应远离诸邪执</p>
<p>
	　　意根乐执着意根称最胜</p>
<p>
	　　意根能速疾意根能欢喜</p>
<p>
	　　伽陀演说此能作亦能说</p>
<p>
	　　抖擞诸烦恼业果善了知</p>
<p>
	　　了知得失事能趣妙菩提</p>
<p>
	　　一切诸有情六根中第一</p>
<p>
	　　林间乐止住远离诸冤贼</p>
<p>
	　　了知是六根正行从此出</p>
<p>
	　　常处等引位抖擞诸业障</p>
<p>
	　　譬如于<a>虚空</a>风云不能染</p>
<p>
	　　善护身口意正见恒相应</p>
<p>
	　　智慧如灯明魔众不能坏</p>
<p>
	　　不害物名善慈悲利益深</p>
<p>
	　　威仪无缺犯方住苾刍心</p>
<p>
	　　眼被色境缚碍之余非转</p>
<p>
	　　烦恼缚有情三界不能出</p>
<p>
	　　真俗智微妙善巧事还希</p>
<p>
	　　诸佛同共赞运用叵难思</p>
<p>
	　　多闻求解脱贪恚不能违</p>
<p>
	　　善护身三业伏除令不生</p>
<p>
	　　尔时世尊。说此偈已。告诸大众。若有众生。烦恼缠缚。三界轮回。受诸苦恼。若行十善。感果人天。爱乐欢喜。譬如圆月。离诸障碍。清净无比。睹之欢喜。又如柴薪。火能焚烧。如是恶业。应当伏除。离于三界<a>生死</a>轮回。解脱诸苦。又如飞禽。得离系缚。<a>自在</a>无碍。若诸有情。不造诸业。出离三界。证二空理。苦恼不侵。贪恚非染。了达轮回。譬如灯明。照了物像。正智相应。恒无间断。离诸邪执。爱乐寂静。冢间树下。舍离诸恶。亲近善友。<a>比丘</a>如是。修<a>出家</a>行。一切可爱。诸境界等。不应贪着。不乐房舍。离于货易。及虚妄语。不乐歌舞。舍离憎爱。林中一食。最上菩提。常乐趣求。离不与取。持粪扫衣。欢喜知足。止住林野。寂静思惟。离散乱想。及贪恚等。常行慈心。利乐有情。远离愚闇。修习智慧。离烦恼业。解脱生死。修八圣道。寂静现前。破坏一切诸烦恼苦。苾刍如是。应当修习。坚固善根。远离染欲。专心一境。爱乐真如。种种智慧。增长<a>圆满</a>无漏净法。了知有漏虚幻不实</p>
<p>
	　　尔时佛告诸苾刍言。若有苾刍。安住梵行。清净柔和。善修止观。爱乐静虑。林间游戏。远离诸染。了达迷妄。亦如飞鸟。虚空影随。比丘亦尔。三衣随身。善修平等。恒思<a>正法</a>。伏灭烦恼。智慧相应。趣求见道。乃至<a>彼岸</a>。究竟涅槃。比丘应知。如是观察。安住欢喜。而于轮回及老病死。常乃怖畏。如阿苏啰及余天众。欢喜恭敬。获得上妙<a>僧伽</a>胝钵。不假余器。守护梵行。不令毁犯。清净无垢。不着诸味。及利养等</p>
<p>
	　　尔时佛告诸苾刍言。若诸有情。舍离悲心。我慢放逸。焚烧诸善。难尽诸漏</p>
<p>
	　　尔时世尊。乃说偈言</p>
<p>
	　　若舍悲精进无明慢相应</p>
<p>
	　　寂静不现前无由漏除灭</p>
<p>
	　　尔时佛告诸比丘言。若复有人。于诸卧具上妙细软。不应爱乐。<a>觉悟</a>无明。迷闇根本诸惑随生。谓此无明遍诸染心。彼若无时应非迷闇了达诸法。等持静虑。应尽诸漏</p>
<p>
	　　于是佛告诸比丘言。若欲经行。在于林中。寂静不乱。于诸非法酒色等境。不应爱乐。比丘如是若诸魔众。由业系缚。恼乱修善。如人饮毒。自作自受。汝今<a>破戒</a>。行于邪命。烦恼系缚。堕大<a>地狱</a>。受种种苦</p>
<p>
	　　比丘当知。行乞食时。若见女人。如毒蛇想。专注一心。思惟正法。不求名利。及诸妙境。离业系缚。令心平等。不行毁谤。若入聚落。如林野想。乞饮食时。如疗病想。起烦恼时。焚烧林想。求妙法时。趣正路想。处床卧时。鹿惊怖想。入诸<a>禅定</a>。游园观想。见阿<a>罗汉</a>。作<a>福田</a>想。不乐境界。语言戏论。恒求解脱。国王大臣。利益亲近。上妙饮食。勿希贪想。施主名利。恒非欺诳。心行方便。不起嗔恚。贪乐房舍。亲近豪族如鱼乐水。安住不舍。远离知识。迷背真实。希求虚幻。如灯梦电。作解脱想。尊重邪道。恒行恭敬。最上真实。不能了悟。尔时佛告诸比丘言。应知省觉。爱乐经行。禅定智慧。恒行慈心。趣求最上真实解脱。获于正见。了达诸法。恒常修习忍辱精进。舍离贪恚及诸散乱</p>
<p>
	　　佛告比丘。应当爱乐一切有情。忆念怜愍。令离颠倒及诸缠缚。解脱众苦。苾刍应知。于诸境界。离染侵害。譬如金体。性离尘垢</p>
<p>
	　　比丘当知。若至亲友。及往非亲。应离贪恚。了知损益。若罪非罪。安隐艰辛。方便降伏。为<a>说法</a>要。随彼利钝。聪明愚昧。导以胜劣。诫之正说</p>
<p>
	　　比丘应知。林间经行。寂处习定。舍离过非。恒乐真如。了信因果。胜劣差别。远离诸毒。降伏诸根。不起过非。智慧相应。令心欢喜。止息毁谤。如海甚深。相应无尽。心意坚固。不起疑虑。不贪妙色。聪愍平等。应时善说。欲色无色虚妄真实。不说世间是非语言。远离过患诸境界等。譬如诸毒及以淤泥。勿令侵害。解脱轮回。无明远离。禅定智慧。辩才宣演。法义最上。离妄颠倒。一切尘垢。不令染污。一切所作。皆为利益。于众僧处。不起违背。身语意业。离彼缠缚。不求人天。修诸善业。不为名利。趣向涅槃</p>
<p>
	　　苾刍应知。恒离恶友。不作诸非。常以慈心平等观察。心意调柔。护戒清洁。随顺真实。离妾怖畏。不迷轮回。及诸静虑。了达无常。空智自在。梵众诸天。安住静虑。趣向涅槃。听闻妙法。了悟诚实。欢喜踊跃</p>
<p>
	　　尔时世尊。说伽陀曰</p>
<p>
	　　业果善不善所作受决定</p>
<p>
	　　自作自缠缚如蚕等无异</p>
<p>
	　　苦涩及甘美诸苦并烦恼</p>
<p>
	　　如影恒随逐饮毒自侵害</p>
<p>
	　　尔时世尊。说此偈已。告诸比丘。若有众生。善修智慧。破烦恼火。安住梵行。爱乐三宝。见闻<a>随喜</a>。不起贪恚。作解脱想。了达不动。趣向真实。安住最上。离老病死及诸轮回烦恼冤家。相续不断</p>
<p>
	　　尔时世尊告诸比丘。若于静处。修习梵行。趣自然智。诸天梵众。恒来亲近。礼事供养。所以者何。爱乐梵行。能坏轮回。远离烦恼。令心调伏。舍离黑暗及诸冤家。勿令侵害。犹如干草离火焚烧。舍离烦恼。亦复如是</p>
<p>
	　　佛告比丘。若复有人。迷诸境界。恣纵诸根。违背涅槃。心不平等。恒行苦因。邪见缠缚。一切诸惑。不能伏除。广集资具。贪心炽然。最上福田。愚迷障蔽。曾无省悟。若遇法师。方便开化。远离诸惑及贪等染。息除猛焰。及离诸触。趣向最上甘露妙法。安住最上。善友知识。爱乐静虑。修习智慧。烦恼如山。而能破坏。安住净慧。舍诸愚闇。及离轮回。获妙果报。聪慧最上。修诸胜行。心意相续。少欲知足。息除邪执。系缚攀缘悉皆远离。如鱼吞钩。贪味自缚。有情亦尔。爱乐五欲。恒时不舍。广兴诸业。轮<a>转生</a>死。无有止息。迷昧染因。诸趣差别。无有穷尽</p>
<p>
	　　尔时世尊。乃说颂曰</p>
<p>
	　　若人作恶业轮回地狱苦</p>
<p>
	　　饿鬼及傍生沦没无穷尽</p>
<p>
	　　等活与黑绳众合并号叫</p>
<p>
	　　烧然极烧然阿毗大地狱</p>
<p>
	　　艰辛恶业苦刺长十六指</p>
<p>
	　　四壁并四门悉皆铁所造</p>
<p>
	　　尔时世尊告诸比丘。彼诸地狱。焰火炽盛。暴恶甚多。相续无间。百踰善那。难可调伏。形色毛竖。甚大怖畏。极恶之声。闻皆酸楚。有情恶业。堕此狱时。头下足上。<a>刹那</a>生彼。受种种苦。展转焚烧。昼夜啼泣。出大恶声。如鱼穿炙。皮肉糜烂。遍满黑暗。心意迷乱。罪人见彼琰魔罗界。大火焚烧。迷乱闷绝。造业同者。处之一狱。人人缠缚。狱卒牵挽。受苦难当。而无间断。若人少智。虚妄造罪。由此轮转。冤家聚会。受地狱苦</p>
<p>
	　　时诸比丘。而白佛言。此琰魔罗。受罪之人。云何缠缚。受苦无量</p>
<p>
	　　尔时佛告诸苾刍言。此人恒常。毁谤正法。不生信受。因果不了。迷诸地狱。不生怖畏。起烦恼火。焚烧诸善。以此业因。堕琰魔界。受如是苦。最上火难。而无间断。嗔恚冤家。愚痴黑暗。随业而受。业尽方出</p>
<p>
	　　佛告比丘。若复有人。欺罔虚诈。于他妻女。耽染不舍。缠缚生盲。恒覆光明。不能了悟</p>
<p>
	　　时诸比丘。复白佛言。处人卑贱。愚昧无智。复作何因。感果如是</p>
<p>
	　　佛告比丘。此于过去。我慢心高。轻毁贤善。悭贪嫉妒。故受斯报。若复有人。离间彼此。及作恶业。由此因缘。堕诸地狱。若生人中。乏少男女。财物散失。知识远离。命欲终时。颠狂怕怖。眷属守护。迷诸境界。不能了达</p>
<p>
	　　尔时世尊。即说颂言</p>
<p>
	　　自作还自受残害罪有情</p>
<p>
	　　暴恶苦器多业尽方能免</p>
<p>
	　　世间造诸业善不善恒随</p>
<p>
	　　譬如花有香远近皆相逐</p>
<p>
	　　尔时世尊告诸比丘。譬如飞禽栖止林树。聚散非恒。父母亲族。亦复如是</p>
<p>
	　　佛告比丘。若复有人。于寂静处。系念思惟。修习善业。舍离愚暗。弹竿罥索。暴恶非法。临命终时。身心无恼。离诸惊怖。获报天上。饮食衣服。随心自在。眷属宫殿。悉皆圆满。聪明智慧。资具园林。无所乏少。<a>寿命</a>形色。圆满具足。若复有人。自心欺诈。诳惑世间。男女眷属。朋友知识。诃骂毁辱。广造诸非。命终之后。堕诸恶道。受苦无量。从彼出已。若生人中。贫穷下贱。衣食乏少。男女眷属。皆悉厌离。虚妄愚迷。不了因果。贪嗔等惑。相应无间。于诸善事。不曾修习。恶友非法。恒时亲近</p>
<p>
	　　尔时世尊。而说颂曰</p>
<p>
	　　地狱受诸苦焚烧从业生</p>
<p>
	　　人中因苦缠皆随自心造</p>
<p>
	　　轮回三界内往来如蚁环</p>
<p>
	　　业果互为缘相续无穷尽</p>
<p>
	　　尔时世尊。说此偈已。告诸苾刍。若获圣果。方免轮回。无所系属。自在安乐。业及业果。不能倾动。若复有人。起贪嗔惑。及造诸非。堕于地狱。猛焰焚烧。一切身体。受种种苦。发声号哭。思惟方便。不能得脱。如是苦涩。不善之业。愚迷自造。譬如猛火焚烧林野。一切草木无由得免。恶业亦尔。轮回地狱。受诸苦恼。不能远离。若复有人。舍离恶友。不造诸非。了悟因果。离诸疑谤。修习正见。信乐真如。寂静安乐。远离轮回。及诸苦恼。最上无比。无相无为。离妄颠倒。常乐我净。自在无碍。离诸系缚。善不善业。皆悉远离</p>
		

	
	

		</div></div><hr><script charset='utf-8' src='../../js/footer.js'></script></body></html>