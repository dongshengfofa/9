<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说坚意经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说坚意经</center></div><div class='fo'><center>经文出处:来自无量光明网</center><br/><br>
			<p>　　<strong>佛说坚意经</strong></p>
<p>　　后汉安息国<a>三藏</a>安世高译</p>
<p>　　闻如是。一时佛在舍卫国。祇树给孤独园。佛告阿难。我今<a>禅定</a>。怜伤世人不知佛道正真弘深。而以浅伪轻薄之言。欲设嫉心谤毁道根。妄作穷难。难吾<a>弟子</a>。汝当正心知此罪人。或是邪妖恶师。或是不知世俗奸人。若诸<a>菩萨</a>。<a>比丘</a>僧<a>比丘尼</a>。优婆塞优婆夷。明经高洁。开解愚冥。为说<a>生死</a>罪福所钟。设其即解知服道真。此为罪灭福生之人。若其指掌为说桥梁。心怀愦愦。意不欲闻。虽欲强听。心多睡眠。或坏道法。轻毁<a>沙门</a>及优婆塞。恶口妄言。当明此人为罪所牵。沙门贤者。以忍为先。当如清水。无所不净。死人死狗死蛇屎尿。亦皆洗之。然不毁水清亦当持心。有如扫帚扫地净不净。死人死狗死蛇屎尿。皆亦扫之。然不毁于帚矣。亦当复如风火之力光。死人死狗死蛇屎尿。亦吹亦烧然不毁风火之力光。若人欲来杀己。己亦不嗔。欲来谤己。己亦不嗔。欲来谮己。己亦不嗔。欲来笑己。己亦不嗔。欲来坏己使不事<a>佛法</a>。己亦不嗔。但当慈心正意罪灭福生。邪不入正。万恶消烂。佛告阿难。其有好心善意之人。闻佛明法。一心而听能一日可。不能一日。半日可。不能半日。一时可。不能一时。半时可。不能半时。须臾可。其福不可量。不可訾也。汝当广为诸比丘僧比丘尼。优婆塞优婆夷。白衣人民说之。并当广为说。布施种生死粮。其有斋日。施设饭食。请召四辈。高经贤者沙门道人。施设高座。论讲<a>佛经</a>。<a>烧香</a>然灯。光明达天。诸天喜笑。皆下<a>虚空</a>。侧耳来听。莫不欣然。其有破悭。布施为福。善神即下营救门户。攘祸灭怪。出与利会。利则而吉。终无怨恶。譬如种谷随种而生。种善得福。种恶获殃。未有不种而获果实。当正尔心。福自归身。慎无卜问。为邪所牵。心怀狐疑。善神远人。动入罪地。所为不成。不知毁戒。反怨佛神。事之无益。遂不正心。男子女人。其有闻此经者。及奉持读诵者。莫不得福者。佛说经已。阿难<a>欢喜</a>。起为佛作礼</p>
		</div>
		
		
		</div></div><hr><script charset='utf-8' src='../../js/footer.js'></script></body></html>