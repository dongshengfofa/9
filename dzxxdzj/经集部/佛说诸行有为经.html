<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说诸行有为经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说诸行有为经</center></div><div class='fo'><center>经文出处:来自无量光明网</center><br/><br>
			<p>　　<strong>佛说诸行有为经</strong></p>
<p>　　西天中印度摩伽陀国那烂陀寺<a>三藏</a>传教大师赐紫<a>沙门</a>臣法天奉诏译</p>
<p>　　如是我闻。一时<a>世尊</a>在舍卫国祇树给孤独园。与大苾刍众千二百五十人俱</p>
<p>　　尔时世尊告苾刍众言。苾刍。一切行迁流。如幻不实。不得久住。无有定相。是颠倒法。苾刍乃至一切行。垢尽无染。离一切垢。一切众生。乃至蠕动。及部多等。至<a>寿命</a>尽。决定殒灭。若彼无生。即当无灭。若彼长者<a>婆罗门</a>刹帝利种族。<a>殊胜</a>豪贵。<a>自在</a><a>财富</a>。无量金银珍宝。及诸受用。无所乏少。虽有父母眷属亲姻知识吏民僮仆皆悉具足。至寿命尽。亦无能免。又复刹帝利。授灌顶已。为大国王。得大自在。有大力势。人民无量。大地国土。皆悉降伏。至寿命尽。亦复无免。又彼仙人林中。诸<a>修行</a>者。不贪于味。食诸菓实。又复远离菓实。修诸苦行。至寿命尽。亦复无免。又彼修诸十善。得生四大王天。忉利天。夜摩天。睹史多天。乐变化天。他化自在天。又复修行<a>禅定</a>。得梵身天。梵辅天。大梵天。得少光天。无量光天。极光净天。得少净天。无量净天。及遍净天。得无云天。福生天。广果天。无想有情天。又彼阿那含。得无烦天。无热天。善现天。善见天。色究竟天。又彼厌碍色身。修无边<a>虚空</a>三昧等。得生空无边处。识无边处。无所有处。非想非非想处。彼等诸天。虽复殊胜。非彼不生。亦复殒灭。若彼<a>三界</a>漏尽。已作所作。远离重担。逮得己利。尽诸有结。得阿<a>罗汉</a>。虽复此身亦当弃舍。又彼刀兵劫。自修一身。处于寂静。悟诸因缘。得中乘证。号辟支佛。虽复此身亦当弃舍。乃至如来应正等觉。十力广大。四智圆明。<a>说法</a><a>无畏</a>。正师子吼。历无数勤劳。得那罗延身。亦复弃舍。诸苾刍。所谓如彼窑师造作坏器盆瓮之类。虽复有成。定从破坏。又如菓熟。自当堕落。生灭之法。亦复如是。诸苾刍。一切有情。乃至部多。一切含识。至寿命尽。无免斯者。如无有生。即当无灭。复说偈言</p>
<p>　　如来天中天说是无常法</p>
<p>　　如坏器不坚终趣于破坏</p>
<p>　　同菓熟自落有情命如是</p>
<p>　　苾刍今当知生灭宜应怖</p>
<p>　　尔时世尊说是经已。诸苾刍众。一心信受。<a>欢喜</a>奉行</p>
		</div>
		
		
		</div></div><hr><script charset='utf-8' src='../../js/footer.js'></script></body></html>