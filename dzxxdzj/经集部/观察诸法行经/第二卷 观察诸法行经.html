<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 观察诸法行经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 观察诸法行经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 观察诸法行经</strong></p>
<p>
	　　隋<a>天竺</a><a>三藏</a>阇那崛多译</p>
<p>
	　　先世勤相应品第二</p>
<p>
	　　尔时<a>世尊</a>。复告喜王<a>菩萨</a>摩诃萨言。喜王。又复菩萨应觉诸法不依。应觉诸法不出不灭不作不生。远离轻虚自空不牢不取不舍。应觉诸法无常苦<a>无我</a>寂静。应觉诸法空无相无愿。应觉诸法无我无众生无命无富伽罗(二十)。应觉诸法不合不可作无自体无相无有。应觉诸法离染不行。离戏论不行。到最胜不种种(三十)。无戏论离戏论。不可取不持。无住处。不来不去不住。无字不可说(四十)。诸法不可言。不可将来。无业无报。应觉诸法不分别。无种种分别。断普分别。诸想及念皆已除断。破天等世得度五趣。度于众生胜魔罗众。超过烦恼魔罗。出聚魔罗。断死魔罗。满无著智。摄取三世胜色。为诸众生所爱。为智者所供养。能于诸法见其法体。得肉眼净到天眼明。到智眼行不动<a>法眼</a>。具足佛眼如月显照。知诸众生心行。不勤合者。当作觉察舍诸所取(二十)。于三千<a>大千世界</a>中。为诸<a>天人</a>作支。帝相随顺。得净行地通无我际。知于出界诸众生所。当作亲尊离增上慢。有于忍力超五障碍。能于名色知其本性。顺觉诸佛所说言辞。顺觉三十二相(三十)。于得不得心有所取。皆已超过于<a>世间</a>得。而得世法不染。于诸众生当为作舍。开<a>涅槃</a>门令诸众生入<a>无畏</a>城。与<a>甘露</a>味演说于法。觉烦恼睡散众生热。断其所著诸见缚等。六根不染。而为众生<a>说法</a>。得十六字门所出陀罗尼。何者是彼十六种陀罗尼。所谓阿字不生义故。波字最胜义故。遮字四实义故。那字知名色生义故。陀字调伏义故。沙字超过着义故。迦字不失业报义故。娑字诸法平等义故。伽字甚深义故。他字势力义故。阇字超过生老死义故。车字断烦恼无余义故。蹉字高出义故。诧字住义故。[口*荼]字<a>教化</a>边地弥黎车义故(梵本亦少一字)。善家子。此是得十六字所出陀罗尼。名得陀罗尼。所出巧智解知诸法自空。选择诸众生心。出离诸烦恼吐。诸凡夫所取通彼<a>法相</a>度<a>流转</a>海。善说令喜设法施会。巧生诸字音智。解知于空乐佛<a>解脱</a>。舍爱不爱而无吝惜。于诸外道他论<a>如法</a>降伏。说师子吼得于佛智。兴于法施吐诸烦恼破怨恶义。信诸佛转法轮。通达于如乃至知法。嗔慢已离欲泥不染。调御众生除去于垢。能以悲水洗于众生。统领徒众顺得势力。超过老死念千数劫。总持法藏通达寂界。得空等智顺学尽法。诸众生等所应赞叹。满无障智得无热恼。熏习顺行摧魔罗军。荫覆三千大千世界。顺念前世招涅槃地。作依止趣。其在家者尽皆覆护。知处非处不舍先誓。于诸众生。以慈遍满知聚无生。所念闻意当作正直。得栴檀那戒香。断<a>生死</a>道顺得涅槃。知诸法如那字触住。喜王。彼如那字已上无字。彼亦无名亦不可说。亦无有声。不施设名不知名说。彼诸声言辞中。彼不过去不未来不现在。彼诸佛不已说不今说不当说。不生不出。如是等相诸法。菩萨当知。喜王。复有十六字陀罗尼所入门。所谓觉字行相说胜义法。度于四流。说无有名色法。善巧布施自守住忍。不倚六根行于<a>六度</a>。令灭欲烦恼故。而为众生说法。巧知诸法差别。得深无疑。说处非处。知诸众生所行。忍粗恶言舍皮肉髓。知念意行安住法界。解知那字尽入诸法。喜王。此是十六种字陀罗尼入门。喜王。若菩萨摩诃萨。正觉如是十六种字陀罗尼入门。如阿字无生义故。波字最胜义故。遮字度四流义故。那字说名色义故。陀字布施自守和合义故。沙字六通智义故。迦字不见业报义故。沙字诸法平等义故。伽字甚深义故。他字示现势力义故。阇字示现生死义故。叉字示现忍力义故。车字吐极恶烦恼义故。娑摩字自大证觉义故。娑他字说处非处义故。多字说尽边义故。彼则得此。说名决定观察诸法行三摩地。因此十六种字陀罗尼菩萨摩诃萨。不为智者所诃。弃欲嗔痴。演说到<a>彼岸</a>道。得四无畏。受那罗延身。利割欲枝。得十力力值遇妙音。得灭热恼。授声闻独觉记。远离左道得如来地。如所言说如作即得。高慢众生当令解脱。作佛事业顺得聚智。疑得众生断其疑惑。以有和善共住安乐。满足大悲超摩罗境。满足美音除慢放逸。而得于忍善入深定。令度诸趣而为说法。于诸法中令得浅处。为住彼岸令到陆处。知诸众生所行。知诸法方便行。念无数劫持诸法体。寂灭诸恶清净诸疑。得空等智。顺到灭烦恼处。速践觉场。天龙当赞。顺觉诸智巧灭烧热。说诸众生自体。食甘露食断诸疑睡。舍离随着所有习气。以其大悲覆诸众生。念前宿世见于涅槃功德。顺觉凡夫所行。得密大智害诸异念。鸣于法螺。令住佛智超种种相。顺觉出生知众生处。能使佛刹丰满。无彼炽然离于老病。速能顺觉方便密语断生死道。顺到安隐涅槃。于恶摩罗速能降伏。于无量世界中见佛世尊。离欲已而听法。亦不忘智。如所希望摄取佛刹。巧知游戏。出生诸三摩地。喜王。菩萨摩诃萨。若得此说决定观察诸法行三摩地。当知亦得萨婆若。何以故。然彼何时欲证阿耨多罗三藐三菩提。若一生若二若三若四若五若十若二十。若百生若千生若百千生。若一劫若百劫若千劫若百千劫。乃至欲于久时。彼亦久乃证觉。以愿<a>自在</a>。于流转中尽后际劫。何以故。然后于诸法中自在故。又佛说此陀罗尼字门品法本时。三十二千菩萨得忍。彼时此三千大千世界六种振动。尔时世尊说此歌颂</p>
<p>
	　　无错无浊无秽杂离非趣行到甘露</p>
<p>
	　　应天地供作无等持此方便十力行</p>
<p>
	　　喜作离怨灭荒尘面如开华人天乐</p>
<p>
	　　应胜者德度有流持此方便十力行</p>
<p>
	　　除灭他众善他行人天爱重拂他意</p>
<p>
	　　分别他行善巧意此道中行十方行</p>
<p>
	　　舍增有取不如行觉察人天如意决</p>
<p>
	　　行显亦如空中月此有眼行智者行</p>
<p>
	　　人天常爱彼意者不乐有趣境无错</p>
<p>
	　　分别百行众中吼此智者行照诸方</p>
<p>
	　　得十二十复有二诸相妍妙人天奉</p>
<p>
	　　得失不着离二取彼得此行照诸方</p>
<p>
	　　甘露施主善行施常与胜财世牛王</p>
<p>
	　　十力大力降他力不久得此智者行</p>
<p>
	　　分别多德胜念意寂灭多苦与多乐</p>
<p>
	　　多人尊重善奉事憙佛功德智学此</p>
<p>
	　　降众不久如牛王灭百热恼离诸热</p>
<p>
	　　飞<a>虚空</a>道多百刹行此方便照诸方</p>
<p>
	　　信处善巧诸世信信惭意住念无等</p>
<p>
	　　振去百著作世香持此方便百德聚</p>
<p>
	　　分别多德吐三垢彼有润腻美妙言</p>
<p>
	　　善说百分天地中持此德财胜无等</p>
<p>
	　　度人天住无畏城振去闇尘如言说</p>
<p>
	　　如行无恼行如行持此方便十力行</p>
<p>
	　　甘露财胜名闻至胜德无等如行得</p>
<p>
	　　如意人天如言说智者学此甘露道</p>
<p>
	　　无尘至处照十方脱慢众生直无曲</p>
<p>
	　　至无畏城离荒慢持此方便十力行</p>
<p>
	　　言说善合化人天不憙乐欲憙乐法</p>
<p>
	　　说作作者说百行学此方便善意者</p>
<p>
	　　等意等行净众生善合善美善行说</p>
<p>
	　　诸法中巧常与乐行此方便喜甘露</p>
<p>
	　　恶摩罗力不久降振去荒垢散三垢</p>
<p>
	　　行于此地与大财持此方便十力行</p>
<p>
	　　超过恶趣行胜趣象马兽主戏<a>行者</a></p>
<p>
	　　赞德持德百德满不久得此智者行</p>
<p>
	　　善巧处行不住有势力示现决胜力</p>
<p>
	　　至陆住水离诸腻若学此行十力行</p>
<p>
	　　舍城及与村落地舍爱不爱不乐境</p>
<p>
	　　及舍胜树舍怨众智者学此决进力</p>
<p>
	　　忆念过去多百劫念诸世中生及死</p>
<p>
	　　及念已先所闻法持此寂静胜定意</p>
<p>
	　　法炬炽然常令有憙法彼施于财法</p>
<p>
	　　及持十力所行者持此寂静胜定意</p>
<p>
	　　住舍摩他有慈意寂静止意寂静根</p>
<p>
	　　净戒甜美爱语音当有持此三摩地</p>
<p>
	　　喻如犀行无我所得到闲方与闲道</p>
<p>
	　　离八不闲随处住持此寂静胜定意</p>
<p>
	　　于念觉知自性行亦当善巧知尽法</p>
<p>
	　　示现最胜堪忍力于此中学胜义行</p>
<p>
	　　应得诸世所赞叹多百数天当赞彼</p>
<p>
	　　作处作者作寂静于此智海亲近住</p>
<p>
	　　鸟飞足迹当顺行于诸烦恼得寂灭</p>
<p>
	　　摩罗不行彼方便此寂难见勤相应</p>
<p>
	　　说决定觉善逝行拔断有爱作无有</p>
<p>
	　　得彼世中常供奉持此寂静胜定意</p>
<p>
	　　所应断者于此净断烦恼已照三有</p>
<p>
	　　彼作荫覆遍诸方若持此胜三摩地</p>
<p>
	　　念他所行及自所念已为说如顺行</p>
<p>
	　　无慢行体胜者行持此寂静胜定意</p>
<p>
	　　有施舍已调伏意善逝所趣速能行</p>
<p>
	　　施与无畏说无畏此胜上定则便得</p>
<p>
	　　于诸世中当作亲错误已脱复令解</p>
<p>
	　　共集言议有善巧若人修此三摩地</p>
<p>
	　　身等金刚全一合速能破散魔罗军</p>
<p>
	　　纯白净照无有垢持此寂静胜定意</p>
<p>
	　　是处而住处所应于处不住上意得</p>
<p>
	　　于处非处有善巧若此定意人能持</p>
<p>
	　　无著辩说佛功德出生俱致多觉解</p>
<p>
	　　彼无疑惑不正意此胜寂定有能持</p>
<p>
	　　于彼甘露速能信亦常信于与乐者</p>
<p>
	　　得到果已护他世此胜寂定有能持</p>
<p>
	　　解知于聚常自空彼无错误无迷惑</p>
<p>
	　　诸行行到三有中若人持此三摩地</p>
<p>
	　　当得舍离于老病不被他降巧为直</p>
<p>
	　　其心相续憙持戒若此定意人能持</p>
<p>
	　　割断生树是圣道涅槃寂静速能触</p>
<p>
	　　弥黎车地彼不多若人持此三摩地</p>
<p>
	　　不自赞扬巧妙语功德名称上普德</p>
<p>
	　　端正显现众中入如昴宿日月净空</p>
<p>
	　　眷属众具家姓名善逝亲眷彼时得</p>
<p>
	　　彼所有辩如水王谓当持此三摩地</p>
<p>
	　　法自性相无我行于诸世中顺觉已</p>
<p>
	　　速作三千勇健主此经希有平等行</p>
<p>
	　　乃至三千世中林人姓三种众生行</p>
<p>
	　　于彼胜上得智门此勤相应触甘露</p>
<p>
	　　毒刀及火不行入不畏枷缚诸逼恼</p>
<p>
	　　夜叉罗刹不生害若净<a>信心</a>此相应</p>
<p>
	　　财无所失财不离无病无忧无业报</p>
<p>
	　　不盲不瞎亦不痖如是有持此四句</p>
<p>
	　　六十三亿二足上普念于此相应者</p>
<p>
	　　彼所若与总持藏此寂难见已相应</p>
<p>
	　　若于菩提欲疾触最安隐德若欲取</p>
<p>
	　　应令此胜经典行诸所希望则满足</p>
<p>
	　　彼故闻已善喜乐若人于中求菩提</p>
<p>
	　　彼勤相应若四日彼当得此胜寂定</p>
<p>
	　　八十俱致二足上余胜六十那由多</p>
<p>
	　　普念与此相应者转诵作此三摩地</p>
<p>
	　　若闻于此善得利闻已若有作信解</p>
<p>
	　　佛功德中彼无惑如到菩提如是持</p>
<p>
	　　彼故闻已此实行莫得懒惰憙无德</p>
<p>
	　　诸福决定到手中若持此经若书写</p>
<p>
	　　我念于先百数劫有最胜者名辩幢</p>
<p>
	　　彼说此胜三摩地王子月妙闻彼已</p>
<p>
	　　疾舍王位而<a>出家</a>彼闻一夜及一日</p>
<p>
	　　于彼分中死时到至余刹土而复生</p>
<p>
	　　如恒伽沙复多彼见已复见无边胜</p>
<p>
	　　诸处闻此三摩地于三劫中证胜觉</p>
<p>
	　　名曰宝炎最胜者胜者然灯为说记</p>
<p>
	　　如是大利由闻此彼故闻已莫懒惰</p>
<p>
	　　我今欲作告汝等天人所有美妙者</p>
<p>
	　　我于此中开宝藏十力财物汝当取</p>
<p>
	　　又喜王。先过去世不何数劫。过不可数广远。无量不可思不可量。于彼时节。有佛名辩才璎珞庄严云鸣出吼显音如来应正遍知出世明行具足善逝世间解无上调御丈夫天人教师佛婆伽婆。其佛刹土名无边宝功德庄严。世界名无垢。劫名爱见又喜王。彼辩才璎珞庄严云鸣出吼显音如来应供正遍知。有无量声闻。有七十二俱致菩萨摩诃萨。并皆得忍到灌顶地。又喜王。于彼菩萨众中。有菩萨说法者。名无边功德辩幢游戏鸣音彼有过量念行惭辩。于陀罗尼中。游步尽至得五通智。彼白彼佛。令其观已为四部众广说此说决定观察诸法行三摩地。又喜王。于彼时节。有王子名福报清净多人所爱鸣声自在。而彼妙形端正可观。最胜净色成满具足。于无上正觉中久已发行。喜王。福报清净多人所爱鸣声自在王子。闻有无边功德辩幢游戏鸣音菩萨说法者。说此名决定观察诸法行三摩地。若入村城聚邑王都中说。时彼王子于彼说法者边。闻此三摩地。闻已<a>欢喜</a>踊跃爱悦满意。善意更生。诣向彼说法者菩萨摩诃萨所。到已顶礼彼说法者足。尊重爱敬合掌而住。于此三摩地中。复过量喜。欲闻此三摩地。彼说法者。复知彼过量净信已。彼时广说此三摩地。喜王。如是彼王子于彼说法者边。闻此三摩地已。又复过量欢喜踊跃爱悦满意。善意更生。随所著衣而以奉覆。说如是言。令诸众生得此三摩地宝。如此说法者菩萨摩诃萨。彼以于彼说法者所舍施善根。于现法中。承事八十恒伽河沙等诸佛世尊。于彼诸佛世尊边。闻此三摩地。彼诸佛世尊所皆作最胜供养。于彼诸佛世尊教法中出家摄受<a>正法</a>。诸所不闻百千俱致修多罗而能辩说生念常满。受变化生得五通智。得陀罗尼无著辩才。彼顺次第行诸助菩提法。满已于无边功德宝庄严佛刹中。证觉阿耨多罗三藐三菩提。寿量无量。声闻众无量。菩萨众无量。光明无量。愿功佛庄严无量。又喜王。彼时节中。有名无边功德辩幢游戏鸣音说法者。汝意莫作异见。何以故。喜王。彼大眼如来是也。不动如来为记菩提。又彼王子名福报清净多人所爱鸣声自在者。彼无量寿如来即是彼时王子也。又喜王彼王子闻此三摩地已。七十千劫业障皆悉灭尽。即得分别诸法句品出无边门名陀罗尼及不远离三摩地乃至菩提场。喜王。彼因缘故。如是当知。此三摩地于诸菩萨摩诃萨所。如是多作净诸业障转。庄严净刹功德转。速满<a>佛法</a>转。又喜王。先过去世不可数劫。过不可数广远。无量不可思不可量。于彼时节。有名净面无垢月妙威藏如来应正遍知出世明行具足善逝世间解无上士调御丈夫天人教师佛婆伽婆。又喜王。彼净面无垢月妙威藏如来应正遍知。所有佛刹功德庄严。我今不可一劫广说。乃有如是无量功德。庄严聚集佛刹清净。菩萨摩诃萨众。于佛法中皆悉决定。喜王。于彼时节。有长者子名曰显妙广身。彼诣净面无垢月妙威藏如来所。到已顶礼彼世尊足。即以无量摩尼宝珠璎珞百千间错奉覆彼佛。在前而住以欲法故。彼如来知彼净信已。于此三摩地初中后广说。喜王。如是彼长者子。于彼佛边闻此三摩地已欢喜踊跃爱悦满意。善意更生得大法力。得法力已。不用求天人中。彼七十千妇女舍已。普一踰阇那四大藏无边宝满舍已。八百园林舍已。诸所受用众具舍已。于彼世尊教中。剃除须发着<a>袈裟</a>衣。以信出家非家而行。又喜王。彼长者子先在家时。地不敷衣不曾足蹈。既行出家已。十千岁中。仍不敷衣足不蹈地。中不坐不卧。唯除食受用时。十千岁中睡眠不入。乃至于弹指顷。亦不曾分别欲分别嗔分别害。十千岁中异心不生。唯于遍智相应发行精进。得诸辞声摄诸佛语名陀罗尼。成就普音入门名陀罗尼。彼如是炽然精进具足。乃有六十那由多天。于彼菩萨所勤行给侍起作相应。令其身心安乐精进堪能。彼如是行出家已炽然精进。闻此三摩地故。九十九俱致百千劫流转皆悉背舍。现在值遇七十千佛。有诸处中行出家已。此三摩地持读思惟。为他广说。彼发行精进故。不放逸行故。成就此三摩地。于八劫中证觉阿耨多罗三藐三菩提逮得如是佛刹功德庄严相住。如彼世尊净面无垢月妙威藏如来所有刹土。我今见彼于南方分中四十四百千佛刹过已。名大庄严世界。彼中作佛有名善意憙。乐如来说法。无量菩萨摩诃萨众集数不可尽。喜王。彼诸菩萨摩诃萨。若欲速于诸法随顺得自在者。此三摩地。当闻当持当说当念。尔时世尊。复欲过量赞说此三摩地功德令高出故。即说歌颂</p>
<p>
	　　我念先世无边劫犹如恒伽沙无量</p>
<p>
	　　时有智者世间导辩才鸣声诸方闻</p>
<p>
	　　彼胜教中有<a>比丘</a>持法智人说法者</p>
<p>
	　　此寂静定彼说已王子已于彼边闻</p>
<p>
	　　即以自衣而奉覆回向最胜菩提道</p>
<p>
	　　复见无边诸导师得道彼号无量命</p>
<p>
	　　彼先所有慧作业皆尽无余无报果</p>
<p>
	　　闻此大妙三摩地有辩才者具功德</p>
<p>
	　　彼于后时中若有欲求道</p>
<p>
	　　应当闻此定诸恶自当除</p>
<p>
	　　又佛无垢月说此三摩地</p>
<p>
	　　长者子闻已即取行出家</p>
<p>
	　　彼于十千年思惟三摩地</p>
<p>
	　　足不蹈无衣亦不入眠寝</p>
<p>
	　　此得胜菩提唯有共听故</p>
<p>
	　　不爱于家中亦无欲财物</p>
<p>
	　　彼至诸佛刹于彼皆已闻</p>
<p>
	　　诸行所入门顺觉已不久</p>
<p>
	　　其心彼先满亦满彼意车</p>
<p>
	　　彼速得菩提此何不勤作</p>
<p>
	　　后时当来世多有求菩提</p>
<p>
	　　无资财无乐不欲行出家</p>
<p>
	　　嗔骂而叱责毁辱说恶语</p>
<p>
	　　各各共闻已而言当作佛</p>
<p>
	　　千数非一苦忍受为欲故</p>
<p>
	　　为爱欲作奴而言当作佛</p>
<p>
	　　梦中见佛已彼暂得苏息</p>
<p>
	　　于他当欺慢菩提我不疑</p>
<p>
	　　此经彼闻已言声不会义</p>
<p>
	　　而苏息自心不久当作佛</p>
<p>
	　　彼等闻此实若所闻此已</p>
<p>
	　　彼无有所著亦如空中风</p>
<p>
	　　有此出家已多有求菩提</p>
<p>
	　　为知识故嗔各各而生起</p>
<p>
	　　彼贫穷少福限闻即喜乐</p>
<p>
	　　于他有欺心我到菩提岸</p>
<p>
	　　见光得界已众生而供养</p>
<p>
	　　以此少等喜知当到菩提</p>
<p>
	　　彼菩提大远若嫉妒谄曲</p>
<p>
	　　我到智数数大远最胜者</p>
<p>
	　　闻此经典已知当得菩提</p>
<p>
	　　见无量寿刹作佛当不久</p>
<p>
	　　大远彼菩提依止有得见</p>
<p>
	　　心若不相应我当不记彼</p>
<p>
	　　及此长者子财聚已舍离</p>
<p>
	　　于后出家已后着乞食家</p>
<p>
	　　如此三摩地于先然灯所</p>
<p>
	　　若闻好当作不复渴爱生</p>
<p>
	　　彼剃发出家系缚知识利</p>
<p>
	　　海中取麻担而舍于珍宝</p>
<p>
	　　闻中非决净无戒非出家</p>
<p>
	　　<a>修行</a>菩提道彼故莫放逸</p>
<p>
	　　后时若有处说时当听闻</p>
<p>
	　　彼为知识故复行不赞说</p>
<p>
	　　在前当<a>礼拜</a>及当与称善</p>
<p>
	　　如是以衣散复行不赞说</p>
<p>
	　　泣泪洒作已奉施于自身</p>
<p>
	　　彼复在众中而说其恶行</p>
<p>
	　　不爱阿遮梨不重近诵者</p>
<p>
	　　为少而相破以家相嫉恶</p>
<p>
	　　唯信他福德自德不思惟</p>
<p>
	　　当生猛毒恶知他富供养</p>
<p>
	　　华香及末香幢盖幡鬘等</p>
<p>
	　　鼓乐供养我当言得菩提</p>
<p>
	　　此我实供养闻此胜定已</p>
<p>
	　　当舍知识利修行则相应</p>
<p>
	　　何供养色身诸聚我已舍</p>
<p>
	　　应供养法身亦如善实供</p>
<p>
	　　爱命舍离已常宿阿兰拏</p>
<p>
	　　念此修多罗当尽于命世</p>
<p>
	　　喜王我告汝修行此已闻</p>
<p>
	　　决莫共彼辈谄曲作伴党</p>
<p>
	　　于中我不赞在众中当言</p>
<p>
	　　此实此不实于中莫欲信</p>
<p>
	　　不于境界所有欲佛菩提</p>
<p>
	　　所有彼诸行彼菩提大远</p>
<p>
	　　我所有<a>神通</a>此见大体力</p>
<p>
	　　诸此有禁戒修行我得已</p>
<p>
	　　爱戒作分者众中似野兽</p>
<p>
	　　已舍知识利独宿阿兰拏</p>
<p>
	　　我无有是处我不说无实</p>
<p>
	　　久后末世时此经付嘱汝</p>
<p>
	　　无量寿放光及不动法王</p>
<p>
	　　六十三亿佛众会皆已见</p>
<p>
	　　教师皆付彼久后令<a>护法</a></p>
<p>
	　　如此经智印我普持在后</p>
<p>
	　　三千即震动诸天称善言</p>
<p>
	　　多有华雨落闻此付嘱故</p>
		

	
	

		</div></div><hr><script charset='utf-8' src='../../js/footer.js'></script></body></html>