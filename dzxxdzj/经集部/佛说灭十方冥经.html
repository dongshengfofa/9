<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说灭十方冥经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说灭十方冥经</center></div><div class='fo'><center>经文出处:来自无量光明网</center><br/><br>
			<p>　　<strong>佛说灭十方冥经</strong></p>
<p>　　西晋月氏国<a>三藏</a>竺法护译</p>
<p>　　闻如是。一时佛游于迦维罗卫释氏精庐尼拘类树下。与大<a>比丘</a>众俱。比丘千二百五十人。诸<a>菩萨</a>无央数。佛以明旦着衣持钵。与诸比丘眷属围绕入城分卫。时有释种幼少童子。名面善悦。严驾车乘晨朝出城。遥见<a>世尊</a>与诸圣众。而俱发来至于佛所。下车步进稽首佛足。右绕三匝却住一面。时面善悦忧戚低头。佛以预知故而问言。童子所奏。而早出城心怀忧灼颜色惨戚。面善悦白佛言。唯天中天。今我二亲身不安和。横为人非人所见侵娆昼夜寤寐不得宁息。出入行步亦见逼恼。又我之身虽处大国。遭此困厄穷苦无赖。窃自思惟不知何计。不审当设何等方便。假遇怨贼。或遭非人妖蛊奸邪。无以防护。唯愿世尊。告示以法随时救济令无娆害。佛告面善悦。谛听谛受善念持之。当为汝说拥护之法。时释幻童子受教而听。佛言东方去此过于八千那术佛土。有世界名拔众尘劳。其佛号等行如来至真等正觉。今现在说经法。人若东行先当稽首归命供养于东方佛。则无恐惧莫敢侵娆。所欲游行有所兴作。悉当如愿志未曾乱。如心所念辄得成就。佛时颂曰</p>
<p>　　先奉最正觉等行大<a>圣人</a></p>
<p>　　然后东向行尔乃无恐惧</p>
<p>　　佛告童子。南方去此过于十亿百千佛土。有世界名消冥等要脱。其佛号初发心念离恐畏归超首如来至真等正觉。今现在说经法。若欲南行。当遥稽首归命彼佛尔乃发进。一心专念意不离佛。则无恐惧不遇患难。佛时颂曰</p>
<p>　　已离于众想童子当修是</p>
<p>　　若行至南方不复遇恐惧</p>
<p>　　佛告童子。西方去此如恒河沙诸佛刹土。有世界名善选择。其佛号金刚步迹如来至真等正觉。今现在说经法。若欲西行。先当讲说思惟本净之法。永无所见无起无灭寂然清净。先当稽首礼于彼佛一心归命尔乃发进。则无恐惧不逢患难。佛时颂曰</p>
<p>　　诸法无所生亦无有所灭</p>
<p>　　晓了知此者则为无恐畏</p>
<p>　　佛告童子。北方去此过二万佛土。有世界名觉辩。其佛号宝智首如来至真等正觉。今现在说经法。若欲北行设在家居。稽首作礼归命彼佛尔乃发进。则无恐惧不遇患难。佛时颂曰</p>
<p>　　若在于家中一切诸居业</p>
<p>　　所有赍北行则无所畏惧</p>
<p>　　佛告童子。东北方去此过于百万亿佛土。有世界名持所念。其佛号坏魔慢独步如来至真等正觉。今现在说经法。又彼如来诣佛树下适一心坐。化于三千<a>大千世界</a>诸魔官属及诸魔天。悉劝立之于不退转。当成无上正真之道。是为如来诣树下时之所感动。若诣东北方。当遥稽首归命彼佛然后乃进。所在获安则无所畏佛。时颂曰</p>
<p>　　始从初发意则降伏魔兵</p>
<p>　　心常念此佛寻便无恐惧</p>
<p>　　佛告童子。东南方去此过二恒河沙等佛土。有世界名常照曜。其佛号初发心不退转轮成首如来至真等正觉。今现在说经法。其如来本为菩萨时。常兴众行不退转轮义。布施持戒忍辱精进<a>禅定</a>不乱成就智慧。是为如来本为菩萨时之所感动。若东南行先当稽首五体投地一心归命。然后乃进则无恐惧。佛时颂曰</p>
<p>　　先五体作礼然后乃<a>出家</a></p>
<p>　　在欲所至到则不逢贼害</p>
<p>　　佛告童子。西南方去此过于八万佛土。有世界名覆白交露。其佛号宝盖照空如来至真等正觉。今现在说经法。若西南行。先当稽首彼方如来。以华遥散念于无相。然后乃进则无恐惧。佛时颂曰</p>
<p>　　供养等正觉以华而奉散</p>
<p>　　用无相之心则无有恐惧</p>
<p>　　佛告童子。西北方去此过六恒河沙佛之刹土有世界名住清净。其佛号开化菩萨如来至真等正觉。今现在说经法。其佛国土清净无秽。亦无爱欲无有女人离于五欲。若西北行。先礼彼佛自归悔过净修梵行。然后出家则无恐惧。佛时颂曰</p>
<p>　　先当修梵行然后出于家</p>
<p>　　安隐不遇贼所在无众难</p>
<p>　　佛告童子。下方去此过九十二姟佛之刹土。有世界名念无倒。其佛号念初发意断疑拔欲如来至真等正觉。今现在说经法。若欲坐时若夜卧时。念斯如来稽首自归。常以普慈念救众生。然后坐卧则无恐惧所愿必果。佛时颂曰</p>
<p>　　普慈念众生定坐若卧眠</p>
<p>　　于梦若寤寐则无有恐惧</p>
<p>　　佛告童子。上方去此过六十恒河沙等佛土。有世界名离诸恐惧无有处所。其佛号消冥等超王如来至真等正觉。今现在说经法。若从坐起。常礼彼佛自归供养。常怀慈心愍于众生。然后起行则无恐惧。在所至奏则获吉安。用是念故常得拥护。佛时颂曰</p>
<p>　　常怀慈等心愍于众生类</p>
<p>　　用哀群生故则无有恐惧</p>
<p>　　佛告童子。汝当谛受此诸佛名奉持思惟怀抱在心。所欲至到则无危难。面善悦释种童子前白佛言。我已奉受此诸佛名。怀抱在心思惟奉行。其事无量自立己心。我见十方无所蔽碍。如今向者世尊所说。宣传经道及诸佛名。皆如所闻审谛无异。时彼众会满百千人闻佛所说。皆从坐起整服长跪而白佛言。如来至真等正觉大慈普覆。乃为我等说此经典。我及一切皆见诸佛。内外通彻无有阴冥。如佛所说无有异也</p>
<p>　　于是<a>舍利弗</a>前白佛言。此族姓子等。得眼清净何其速疾。睹见诸佛无所挂碍。功德之力乃如是乎。为是诸佛威神所接。将自<a>宿命</a>福勋所致耶。佛语<a>舍利</a>弗。是佛威神亦本功德也。尔时佛放大光明普照十方。地即大动天散华香。箜篌乐器不鼓自鸣。贤者阿难即从坐起。更整衣服长跪叉手前白佛言。于今何故。现大光明无所不照。地复大动天散华香。佛告阿难。汝为宁见满百千人叉手自归佛前者不。阿难对曰。已见世尊。佛言。此百千人以是德本所兴立行。无央数劫不归恶趣。各各更历恒河沙等世界。为转轮圣王主四天下。一作圣王常见诸佛。而得由已志愿如意。然后于世当得成佛。号曰立眼清净如来至真等正觉明行成为善逝<a>世间</a>解无上士道法御<a>天人</a>师。为佛众祐皆同一字。各各异界而成其道。佛适授此诸族姓子决。应时地神及<a>虚空</a>神。佥然举声而称扬曰。斯诸族姓功德无量。其声乃彻于四天王忉利天炎摩天兜术天不憍乐天化<a>自在</a>天。乃至魔界上通梵天。及第二十四阿迦腻吒天。悉共歌叹难及难及至未曾有。诸佛世尊威恩可济巍巍堂堂乃如是乎。劝发显化诸族姓子而授其决。当成无上正真之道。慧无挂碍普见悉达。面善悦释种童子前白佛言。今此经典号名云何以何奉持。佛告童子。此经名曰灭十方冥。所以者何。念十方佛一心自归。心中坦然如冥睹明无复恐惧。是故名曰灭十方冥。当奉持之。又复名曰如来所叹。当奉持之。又复名曰了无相法。又复名曰空无所有。殷勤执持。佛告童子。假使有人受此经典。持讽诵读为他人说。具足备悉令不缺减速成所愿。比丘<a>比丘尼</a>优婆塞优婆夷。受持此经而讽诵读终无恐惧。若到县官不见侵拄。若行贼中不见危害。若行大火中即为消灭。若行水中终不没溺。天龙鬼神阿须轮迦留罗真陀罗摩休勒。弊恶之神及余众鬼人若非人无敢触者。师子虎狼猛兽熊罴无敢近者。饿鬼魍魉及反足鬼溷边诸鬼无能娆者。亦无所畏。若在闲居旷野树下露地独处。则为如来之所建立而见拥护。若族姓子族姓女。受此经典持讽诵读书着经卷者。已曾供养过去诸佛。殖众德本所作功德欲办</p>
<p>　　尔时佛告贤者阿难。假使有人今面见佛。至心供养衣被饮食床卧之具病瘦医药。不如有人受持是经书讽诵读载着竹帛为他人说。则为具足供养于佛。时天帝释与无央数诸天俱来。各赍天华供养散佛。而白佛言。吾当将护持此经者。四天王及上诸天。各赍华香以供养佛。各白佛言。我当拥护族姓子女受此经典持讽诵读为他人说若着竹帛载持经卷者。所在游居周匝营护。令无伺求得其便者</p>
<p>　　佛说如是。天帝释众。面善悦释种童子。及四天王天龙鬼神阿须伦世间人。闻经<a>欢喜</a>作礼而退佛说灭十方冥经</p>
		</div>
		
		
		</div></div><hr><script charset='utf-8' src='../../js/footer.js'></script></body></html>