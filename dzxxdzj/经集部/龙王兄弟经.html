<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，龙王兄弟经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>龙王兄弟经</center></div><div class='fo'><center>经文出处:来自无量光明网</center><br/><br>
			<p>　　<strong>龙王兄弟经</strong></p>
<p>　　吴月支优婆塞支谦译</p>
<p>　　闻如是。一时佛在舍卫国祇洹阿难邠低阿蓝。时有无央数<a>比丘</a>僧。皆阿<a>罗汉</a>也。阿难邠低。至佛所作礼却坐。佛言。人当布施持戒忍辱精进<a>禅定</a>智慧。阿难邠低。闻之<a>欢喜</a>。即起白佛。明旦请佛及比丘僧。降德到舍设粗食。佛默然。阿难邠低。绕佛三匝而去。佛告比丘僧。旦日当上天投日中下。会阿难邠低舍。佛如伸臂顷。即住<a>虚空</a>中。罗汉名须檀。正衣服。于虚空中。长跪白佛。我恒上下。未尝冥如今日也。佛言。有两龙王。嗔恚作变。吐气为云故也。复有罗汉名爱波。白佛欲行止之佛言。此龙大有威神。汝<a>行者</a>必当兴恶意。出水没杀天下人民摩诃目揵连。复正衣服。长跪虚空中问佛。今日以冥不复见须弥山帝释宫殿下已质树子佛言。有两龙王。一名难头二名和难。大嗔恚言。何等<a>沙门</a>。欲飞过摩我头上。龙身绕须弥山七匝以头覆其上吐气出雾故冥。目连白佛。欲往诃止之。佛言大善。目连绕佛三匝而行。释提桓因。从八万八千玉女。于后园相娱乐。目连先过其所。天帝迎之。稽首作礼。相问讯已。乃到龙所。两龙见之。大怒便变化出烟。须臾复出火。目连以佛意亦变化出烟必绕两龙三重。稍前分身入两龙身中右目入左目出。左目入右目出。右耳入左耳出。左耳入右耳出。复入右鼻左鼻出。入左鼻右鼻出。飞入其口中。两龙谓目连在其腹中也。目连亦复作龙身。绕两龙十四重。以头覆须弥及两龙。两龙于下悚栗。延动须弥山。以尾搏扇海水。百兽震怖。佛遥告目连。此龙今当能出水没坏天下汝且须止。目连言。我从佛闻知此法。我有四神足。当信持行之。我能取是两龙及须弥山。着掌中跳过他方天下。亦能取剂磨须弥山令碎如尘。复能磨须弥山及下地。令万民不觉之。两龙恐惧稽首。目连复沙门身。两龙化作人。为目连作礼悔过。目连将至佛所。两龙言。我迷狂惑。不知尊神。触犯雷震。哀原其罪。便受<a>五戒</a>而去。阿难邠低到精舍。索佛及比丘僧。了不见一人。便长跪白佛。饭具以严办。佛可自屈。佛即下到其舍饭已。阿难邠低言。我求佛不见。佛从何所来。佛言。目连与两龙王共诤。适从天上来下。问谁胜者。佛言。目连。阿难邠低言。善哉善哉。此龙乘戒坚强。失之毫数。罪至于龙威神尊重。目连乃臣伏之乎。我从今日始。请佛及比丘僧。宣扬目连功德。<a>佛咒</a>愿迦罗越阿难邠低。汝前后饭食得道人。善鬼神当拥护汝家。皆令安隐。阿难邠低。作礼而去</p>
		</div>
		
		
		</div></div><hr><script charset='utf-8' src='../../js/footer.js'></script></body></html>