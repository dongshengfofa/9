<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说文殊师利般涅槃经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说文殊师利般涅槃经</center></div><div class='fo'><center>经文出处:来自无量光明网</center><br/><br>
			<p>　　<strong>佛说文殊师利般<a>涅槃</a>经</strong></p>
<p>　　西晋<a>居士</a>聂道真译</p>
<p>　　如是我闻。一时佛在舍卫国祇树给孤独园。与大<a>比丘</a>僧八千人俱。长老<a>舍利弗</a>。大目揵连。摩诃迦叶。摩诃迦旃延。如是等众上首者也。复有<a>菩萨</a>摩诃萨十六人等。贤劫千菩萨<a>弥勒</a>为上首。复有他方菩萨千二百人<a>观世音菩萨</a>而为上首。尔时<a>世尊</a>。于后夜分入于三昧。其三昧名一切光。入三昧已举身皆放金色光明。其光大盛照只陀林。犹若金色。回旋宛转照文殊房。化为七重金台。一一台上有五百化佛台中经行。时文殊师利房前。自然化生五百七宝莲华。圆若车轮白银为茎。阿茂咤马瑙以为其台。杂色真珠以为花须。其花有光照佛精舍。从精舍出还入文殊师利房。尔时会中有菩萨摩诃萨。名跋陀波罗。此瑞现时。跋陀波罗。即从房出<a>礼佛</a>精舍。到阿难房告阿难言。汝应知时。今夜世尊现<a>神通</a>相。为<a>饶益</a>众生故说妙法。汝鸣揵椎。尔时阿难白言。大士。世尊今者入深<a>禅定</a>。未被敕旨云何集众。作是语时。<a>舍利</a>弗至阿难所告言。法弟宜时集众。尔时阿难入佛精舍。为佛作礼未举头顷。空中有声告阿难言。速集众僧。阿难闻已即大<a>欢喜</a>。鸣揵椎集众。如此音声遍舍卫国。上闻有顶。释梵护世天王与无数天子。将天花香诣只陀林。尔时世尊从三昧起。即便微笑。有五色光从佛口出。此光出时祇洹精舍变成琉璃。尔时文殊师利法王子。入佛精舍为佛作礼。一一膝上生五莲华。文殊佛前合指掌时。手十指端及手掌文。出十千金色莲花以散佛上。化成七宝大盖。悬诸幢幡。十方无量诸佛菩萨映现盖中。绕佛三匝。却住一面</p>
<p>　　尔时跋陀波罗。即从座起整衣服。为佛作礼长跪合掌白佛言。世尊。是文殊师利法王子。已曾亲近百千诸佛。在此<a>娑婆世界</a>施作佛事。于十方面变现<a>自在</a>。却后久远当般涅槃。佛告跋陀波罗。此文殊师利有大慈悲。生于此国多罗聚落梵德<a>婆罗门</a>家。其生之时家内屋宅化如莲华。从母右胁出。身紫金色。堕地能语如天童子。有七宝盖随覆其上。诣诸仙人求<a>出家</a>法。诸婆罗门九十五种。诸论议师无能酬对。唯于我所出家学道。住首楞严三昧。以此三昧力故。于十方面。或现初生出家。灭度入般涅槃。现分舍利饶益众生。如是大士久住首楞严。佛涅槃后四百五十岁。当至雪山。为五百仙人。宣畅敷演十二部经。<a>教化</a>成熟五百仙人。令得不退转。与诸神仙作比丘像。飞腾空中至本<a>生地</a>。于空野泽尼拘楼陀树下。结加趺坐。入首楞严三昧。三昧力故。身诸毛孔出金色光。其光遍照十方世界度有缘者。五百仙人。各皆见火从身毛孔出。是时文殊师利身如紫金山。正长丈六。圆光严显面各一寻。于圆光内有五百化佛。一一化佛有五化菩萨。以为侍者。其文殊冠毗楞伽宝之所严饰。有五百种色。一一色中。日月星辰诸天龙宫。<a>世间</a>众生所希见事。皆于中现。眉间白毫右旋宛转。流出化佛入光网中。举身光明焰焰相次。一一焰中有五摩尼珠。一一摩尼珠各有异光。异色分明。其众色中化佛菩萨不可具说。左手执钵。右手擎持大乘经典。现此相已光火皆灭。化琉璃像。于左臂上有十佛印。一一印中有十佛像。说佛名字了了分明。于右臂上有七佛印。一一印中有七佛像。七佛名字了了分明。身内心处有真金像。结加趺坐。正长六尺在莲华上。四方皆现。佛告跋陀波罗。是文殊师利。有无量神通无量变现。不可具记。我今略说为未来世盲瞑众生。若有众生但闻文殊师利名除却十二亿劫<a>生死</a>之罪。若<a>礼拜</a>供养者。生生之处恒生诸佛家。为文殊师利威神所护。是故众生。当勤系念念文殊像。念文殊像法。先念琉璃像。念琉璃像者如上所说。一一观之皆令了了。若未得见。当诵持首楞严称文殊师利名一日至七日。文殊必来至其人所。若复有人宿业障者。梦中得见。梦中见者。于现在身若求声闻。以见文殊师利故。得须陀洹乃至阿那含。若出家人见文殊师利者。已得见故。一日一夜成阿<a>罗汉</a>。若有深信方等经典。是法王子于禅定中。为说深法。乱心多者。于其梦中为说实义。令其坚固。于无上道得不退转。佛告跋陀波罗。此文殊师利法王子。若有人念。若欲供养修福业者。即自<a>化身</a>。作贫穷孤独苦恼众生。至<a>行者</a>前。若有人念文殊师利者。当行慈心。行慈心者即是得见文殊师利。是故智者当谛观。文殊师利三十二相八十种好。作是观者。首楞严力故。当得疾疾见文殊师利。作此观者名为正观。若他观者名为邪观。佛灭度后一切众生。其有得闻文殊师利名者见形像者。百千劫中不堕恶道。若有受持读诵文殊师利名者。设有重障。不堕阿鼻极恶猛火。常生他方清净国土。值佛闻法得无生忍。说是语时。五百比丘远尘离垢成阿罗汉。无量诸天发菩提心。愿常随从文殊师利。尔时跋陀波罗白佛言。世尊。是文殊舍利。谁当于上起七宝塔。佛告跋陀波罗。香山有八大鬼神。自当擎去置香山中金刚山顶上。无量诸天龙神夜叉常来供养。大众集时像恒放光。其光演说苦空无常<a>无我</a>等法。跋陀波罗。此法王子得不坏身。我今语汝。汝好受持广为一切诸众生说。说是语时。跋陀波罗等诸大菩萨。舍利弗等诸大声闻天龙八部。闻佛所说皆大欢喜。礼佛而去佛说文殊师利般涅槃经</p>
		</div>
		
		
		</div></div><hr><script charset='utf-8' src='../../js/footer.js'></script></body></html>