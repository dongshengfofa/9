<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，八吉祥经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>八吉祥经</center></div><div class='fo'><center>经文出处:来自无量光明网</center><br/><br>
			<p>　　<strong>八吉祥经</strong></p>
<p>　　梁扶南<a>三藏</a><a>僧伽</a>婆罗译</p>
<p>　　如是我闻。一时佛住舍卫国祗树给孤独园。与大<a>比丘</a>众一千二百五十人俱。<a>菩萨</a>摩诃萨八万人。及诸天龙鬼神等。尔时<a>世尊</a>告<a>舍利弗</a>。从此佛世界。向东方过一恒河沙世界。有世界名曰天胜。彼土有佛。名善说吉如来应供正遍知。今现在<a>说法</a>。<a>舍利</a>弗。从彼佛世界。向东方过二恒河沙等世界。有世界名念意。彼土有佛。名普光明如来应供正遍知。今现在说法。舍利弗。从彼佛世界。向东方过三恒河沙等世界。有世界名可爱游戏。彼土有佛。名战斗胜吉如来应供正遍知。今现在说法。舍利弗。从彼世界。向东方过四恒河沙等世界。有世界名善清净聚。彼土有佛。名<a>自在</a>幢王如来应供正遍知。今现在说法。舍利弗。从彼佛世界。向东方过五恒河沙等世界。有世界名无尘聚。彼土有佛。名无边功德光明吉如来应供正遍知。今现在说法。舍利弗。从彼佛世界。向东方过六恒河沙等世界。有世界名无妨碍游戏。彼土有佛。名无障碍业柱吉如来应供正遍知。今现在说法。舍利弗。从彼佛世界。向东方过七恒河沙等世界。有世界名金聚。彼土有佛。名妙华勇猛如来应供正遍知。今现在说法。舍利弗。从彼佛世界。向东方过八恒河沙等世界。有世界名美声。彼土有佛。名宝莲华安住王如来应供正遍知。今现在说法。舍利弗。此八佛土皆悉清净。无有女人亦无五浊。舍利弗。若善男子善女人住大乘者。闻此八佛名号。受持不忘并为他说。若生三涂八难处者无有是处。若有女人闻八佛名号。自能忆持兼为他说。若更受女身无有是处。舍利弗。若善男子善女人住于大乘。闻此八佛名号。闻已受持为他人说。今世后世常有<a>神通</a>得乐说辩。深修<a>禅定</a>具陀罗尼。六根清净恒值<a>圣人</a>。无天龙夜叉人及非人盗贼水火毒药等畏。一切怖畏皆悉除灭。卧觉常安无诸恶梦。常为诸天之所守护。尔时世尊说此祇夜</p>
<p>　　若有善男子及以诸女人</p>
<p>　　闻八佛号名忆持为人说</p>
<p>　　身心常安隐无有诸恐怖</p>
<p>　　系念不忘失灭无量劫罪</p>
<p>　　后生<a>天人</a>中远离诸恶趣</p>
<p>　　六根常清净端正有威德</p>
<p>　　八部诸善神是夜常守护</p>
<p>　　人天所恭敬供养生忻喜</p>
<p>　　夜叉及非人盗贼与刀杖</p>
<p>　　水火毒药等此畏皆悉无</p>
<p>　　卧觉恒安隐无有诸恶梦</p>
<p>　　利根有智慧常乐闻<a>正法</a></p>
<p>　　闻已生<a>信心</a>得深妙法者</p>
<p>　　口气无臭秽精进为他说</p>
<p>　　众魔及外道无有敢干乱</p>
<p>　　女人闻佛名忆持为他说</p>
<p>　　尽此女人报后生不复受</p>
<p>　　诵持为人说八佛之名号</p>
<p>　　得诸功德果如上之所说</p>
<p>　　是故有智者惟当念受持</p>
<p>　　一心怀忻喜不应起放逸</p>
<p>　　佛说此经已。长老舍利弗等诸大比丘。并诸菩萨摩诃萨众。天龙夜叉乾闼婆阿修罗迦楼罗紧那罗摩睺罗伽人非人等。闻佛所说<a>欢喜</a>奉行八吉祥经</p>
		</div>
		
		
		</div></div><hr><script charset='utf-8' src='../../js/footer.js'></script></body></html>