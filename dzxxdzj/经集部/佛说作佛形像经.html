<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说作佛形像经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说作佛形像经</center></div><div class='fo'><center>经文出处:来自无量光明网</center><br/><br>
			<p>　　<strong>佛说作佛形像经</strong></p>
<p>　　阙译人名出后汉录</p>
<p>　　佛至拘盐惟国。有诸树园主名拘翼。时国王名优填年十四。闻佛当来。王即敕傍臣左右皆悉严驾王即行迎佛。遥见佛心中踊跃<a>欢喜</a>。王即下车步。罢傍臣左右持盖者。王趋迎佛前以头面着佛足绕佛三匝。长跪叉手白佛言。天上天下人民无有能及佛者。今佛面目身体行出。光明巍巍好乃如是。我视佛无有厌极时。今佛是天上天下人之师也。佛慈心所爱者多。佛默然不应。王复白佛言。人作善者其得福祐当何趣向。佛去后我恐不复见佛。我欲作佛形像恭敬承事之。后当得何等福。愿佛哀为我说之我欲闻知。佛言。年少王。汝所问大善。听我言。听已当置心中。王言诺。受教。佛告王。若作佛形像。其得福祐我悉为汝说之。王言。受恩。佛言。天下人作佛形像者。其后世所生处。眼目净洁面目端政。身体手足常好。生天上亦净洁与诸天绝异。眼目面貌好。作佛形像得福如是</p>
<p>　　作佛形像。所生处无有恶身体皆完好。死后得生第七梵天上。复胜余天端政绝好无比。为诸天所敬。作佛形像得福如是</p>
<p>　　作佛形像。后世当生豪贵家。其实与<a>世间</a>人绝异。所生处不在贫穷家作子。作佛形像其得福如是</p>
<p>　　作佛形像者。后世身体常紫磨金色端政无比</p>
<p>　　作佛形像。后世所生处当生富家。钱财珍宝不可胜数。常为父母兄弟宗亲所重爱。作佛形像其得福如是</p>
<p>　　作佛形像。后世生阎浮利地常生帝王王侯家。为贤善家作子。作佛形像其得福如是</p>
<p>　　作佛形像。后世作帝王中复最尊胜于诸国王。诸国王所归仰。作佛形像其得福如是</p>
<p>　　作佛形像。后世作遮迦越王。上天上后来下自恣。在所作为无所不至。作佛形像其福得如是</p>
<p>　　作佛形像。后世生第七梵天上。寿一劫智慧无有能及者。作佛形像。死后不复在恶道中生。生者常自守节心念常欲求佛道。作佛形像其得福如是。作佛形像。后世生常敬佛慈心于经。常持杂缯彩好华好香然灯火诸天下珍宝奇物持上<a>佛舍利</a>。其后无数劫会当得泥洹道。人有出意持珍宝上佛者皆非凡人。前世故作佛道。作佛形像其得福如是</p>
<p>　　作佛形像后世得福。无有穷极尽时。不可复称数。四天下江海水尚可斗量枯尽。作佛形像。其得福过于四天下江海水十倍。后世所生为人所敬护。作佛形像。譬若天雨水人有好舍无所畏</p>
<p>　　作佛形像。后世死不复更泥犁禽兽薜荔恶道中生。其有人见佛形像以慈心叉手。自归于佛塔<a>舍利</a>者。死后百劫不复入泥犁禽兽薜荔中。死即生天上。天上寿尽复来下生世间为富家作子。珍宝奇物不可胜数。然后会当得佛泥洹道</p>
<p>　　佛告王。作善者作佛形像其得福祐如是不唐。其王欢喜前为佛作礼。以头面着佛足。王群臣皆为佛作礼而去。寿终皆生阿弥陀佛国</p>
		</div>
		
		
		</div></div><hr><script charset='utf-8' src='../../js/footer.js'></script></body></html>