<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 佛说光明童子因缘经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 佛说光明童子因缘经</center></div><div class='fo'><center>经文出处:来自无量光明网</center><br/><br>
			<p>
	　<strong>　第一卷 佛说光明童子因缘经 </strong></p>
<p>
	　　西天译经<a>三藏</a>朝奉大夫试光禄卿传法大师赐紫臣施护奉诏译</p>
<p>
	　　如是我闻。一时佛在王舍城。迦兰陀竹林精舍。而彼城中。有一长者。名曰善贤。有大财宝富饶<a>自在</a>。然彼长者。于诸外道尼乾陀等。深生信重。长者一时。以彼世因缘故。其妻怀妊。而后一日。<a>世尊</a>于其食时。被<a>袈裟</a>衣。执持应器。入王舍城。次第乞食。渐次至彼善贤长者舍。时彼长者。远见世尊渐近自舍。即谓妻言。我今同汝。诣世尊所。作是言已。即与其妻。前诣佛所。到已白言。世尊。我名善贤。此是我妻。其人怀妊。日月将满。当所生者。是男是女。佛言。长者。汝妻胎中。决定是男。其后生已。家族富盛。最上吉祥。现于人中受天胜福。乃至最后。于我法中<a>出家</a>学道。断诸烦恼。证阿<a>罗汉</a>。是时长者。即取满钵上味清净饮食。奉上世尊。世尊受已。作如是言。愿其施者。吉祥安乐。世尊言已。持所施食。还复本处。佛去未远。有一外道。是彼善贤先所重者。见佛世尊已。即作是思惟。岂非今时因此<a>沙门</a>瞿昙。长者于我破本<a>信心</a>。我宜往彼询问其故。沙门瞿昙来何所说。时彼外道。作是思惟已。即诣长者舍。作如是言。长者。沙门瞿昙。有何愿求。来至汝舍。复作何说。长者白言。我师圣者。我妻怀妊故。乃问彼沙问瞿昙。当所生者。是男是女。彼谓我言。定当生男。生已决定家族富盛。最上吉祥。现于人中。受天胜福。乃至最后于我法中。出家学道证阿罗汉。而此外道。本善占相。闻是言已。即取白石。施设算法。算量其事为虚为实。彼设算已。具知其事。如佛所言。实无虚妄。而彼外道。虽知其实。然作是念。我今若以如实而说。即此长者于彼沙门瞿昙。定生信重。我今宜应语长者言。瞿昙所说有实有虚。时彼外道。作是念已。呼长者妻。近外道前。取左右手。复看手文。及瞻面相。尔时善贤长者。即白外道言。我师圣者。先已设算。何故重复看其手文。及瞻面相。彼外道言。我适算彼瞿昙所说。及相汝妻。审知其事。少分真实。少分虚妄。长者复言。何者真实。何者虚妄。外道答言。瞿昙所说。汝妻生男。此说是实所言生已家族富盛。此亦是实。然子生时。合有少分火光明事。此子后必坏汝家族。所言最上吉祥。现于人中受天胜福。此是虚妄。长者汝岂曾闻于人世中受天福者。斯为难信。所言于瞿昙法中当出家者。此说是实以彼衣食因缘所逼切故。而后决定于瞿昙边乐求出家。所言断诸烦恼证阿罗汉者。此是虚妄。以沙门瞿昙法中。决定无有断诸烦恼。证圣果者。尔时善贤长者。闻说是事。若虚若实。其心疑惑。即生愁恼。白外道言。我师圣者。其事云何。我今宜应当何所作。外道告言。长者当令汝子生。后于我教中出家修学。即能普学一切事业。长者。我虽此说。汝自筹量。时彼外道作是言已。即出其舍。是时善贤长者。静在一处。审自思惟。我今一切不能顾惜而悉弃舍。宜设计谋坏所妊子。作是思惟已。善贤长者即持毒药。涂摩妻腹。是时长者。左边摩药。子转右边。右边摩药。子转左边。乃至遍腹。无处容受。涂摩毒药。其妻以故。即趣命终。善贤意谓。母既命终。子亦随灭。而后无人坏我家族。亦复无人得证圣果。尔时长者。既见其妻已趣命终。即时涕泪号泣。邻人亲属。来相慰问善贤长者。汝妻何以忽然命终。长者报言因怀妊故。而忽命终。亲属邻人来相问已。各还自舍。善贤长者。即自思惟。我妻已殁。勿置家中。可为施设诸所用物。送尸陀林。作是思惟已。即为备办所用诸物。将欲出送。邻人亲属知己。复来谓长者言。汝妻已殁。不须啼泣徒自生恼。是时长者。即取青黄赤白众色衣服。及珍宝具。而为庄严。长者即时与诸亲属。围绕出送。置尸陀林。尔时先占相者。外道尼乾陀。知是事已。心大<a>欢喜</a>。即持幢盖。严饰而行。于王舍城。周遍巷陌四衢道中。告诸外道尼乾陀等言。汝等知不。沙门瞿昙先言。善贤长者妻当生子。其后生已。家族富盛。最上吉祥。现于人中受天胜福乃至最后。于我法中出家学道。断诸烦恼。证阿罗汉。彼虚妄说。今善贤妻。已趣命终。子亦随灭。汝等当知。譬如大树。根既断坏。枝叶华果。其何能得。诸外道辈。相言告已。心皆欢喜。诸有清净信者。当知佛世尊者。法尔真实。无所不知。无所不见。无所不解。无所不了。起大悲心。普摄<a>世间</a>。作一护念。施一<a>无畏</a>。已能<a>圆满</a>止观二行。已能成就三调伏事。已渡四流烦恼大海。已能安住四神足行。以四摄法。普摄众生。于长夜中。常念度脱。已能成就四无所畏。断五分结。已出五趣。六法具足。<a>六波罗蜜</a>。悉皆圆满。具足六种佛常行法。开七觉华。成八正果。成就三摩钵底。九先行善。十力坚固。名称普闻十方世界。具足千种最胜自在。于日三时及夜三时。常以佛眼。观察世间。正知见转于众生中。诸所施作。何处若有增。何处若有减。何处若烦恼。何处受极苦。何处若破坏。何处具有烦恼极苦破坏等事。何处施设少分方便。何处施设大方便力何处施设诸方便事。何处众生堕于恶趣。何处众生得生天界。何处众生得<a>解脱</a>果。何处众生未种善根者。令种善根。何处众生已种善根者。使令成熟。何处众生已成熟者令得解脱。佛世尊者。具足如是功德。言无虚妄。离诸过失</p>
<p>
	　　尔时世尊。审知时处因缘等事。知其所应放光明时。即从口中。出现青黄赤白众色光明。其光周遍。上下照耀光下照时。所有等活<a>地狱</a>。黑绳地狱。众合地狱。号叫地狱。大号叫地狱。炎热地狱。极炎热地狱。阿鼻地狱。如是等八热地狱。光明照已。悉变清凉。所有疱地狱。疱裂地狱。阿吒吒地狱。呵呵鑁地狱。虎虎鑁地狱。青莲华地狱。红莲华地狱。大红莲华地狱。如是等八寒地狱。光明照已。悉变温暖。以<a>佛光</a>明最胜因故。其中众生。蒙光照触。身得离苦。心生适悦。各作是言。我等以何罪因。堕在此中。今日睹是希有光明。地狱众生。发起如是清净心时。世尊大悲。复于光中。现变化事。彼诸众生。见所化已。又作是言。我等今日见是变化希有等相。此处出已。应不复于恶趣受生。以佛光明最胜因缘故。身离苦恼。心生适悦。作是言已。各发最上清净信心。彼地狱业。皆悉灭尽。即分人天二趣受生。地狱众生。由是真实。如应得利已。是佛光明。又复上照四大王天。忉利天。夜摩天。兜率天。化乐天。他化自在天。梵众天。梵辅天。大梵天。少光天。无量光天。光音天。少净天。无量净天。遍净天。无云天。福生天。广果天。无烦天。无热天。善见天。善现天。色究竟天。光明上照如是等天已。于其光中。演出无常苦空<a>无我</a>之声。复于光中说伽陀曰</p>
<p>
	　　譬如大象没泥中以勇力故即能出</p>
<p>
	　　<a>佛教</a>勇猛大力故能令<a>生死</a>军摧坏</p>
<p>
	　　今此<a>正法</a>善调伏所行远离诸过失</p>
<p>
	　　息彼<a>三界</a>广轮回灭尽众生苦边际</p>
<p>
	　　尔时世尊所放光明。各各随往。乃至遍照三千<a>大千世界</a>。而佛世尊。虽放一光。其光收时。随应各异。世尊若欲说过去事。其光即当从佛后隐。若欲说彼未来世事。其光即当从佛前隐。若欲说彼地狱趣事。其光即从佛足心隐。若欲说彼傍生趣事。其光即从佛足面隐。若欲说彼饿鬼趣事。其光即从佛足指隐。若欲说于人趣中事。其光即当从佛膝隐。若欲说彼小转轮王事。其光从佛左手心隐。若欲说彼大转轮王事。其光从佛右手心隐。若欲说彼天趣中事。其光即当从佛脐隐。若欲说彼声闻菩提。其光即当从佛口隐。若欲说彼缘觉菩提。其光即当从佛眉隐。若欲说彼阿耨多罗三藐三菩提。其光从佛顶门而隐。今佛世尊所放光明。遍照三千大千世界已。其光旋环。却从世尊口中而隐。尔时尊者阿难。先侍佛边。见此光明。即前合掌白佛言。世尊。今此种种妙色最上清净光明。从佛口出。广大照耀。普遍世界。以何因缘。其事如是。作是语已。即说伽陀曰</p>
<p>
	　　佛于世间为最上安住正因而真实</p>
<p>
	　　久已远离二语言断除憍慢等过失</p>
<p>
	　　如世商佉及<a>莲藕</a>非无因故色自白</p>
<p>
	　　如来最胜人中尊非无因故光明现</p>
<p>
	　　如来以自行愿力现证<a>神通</a>及大智</p>
<p>
	　　观察听者乐闻法佛人中主欲敷演</p>
<p>
	　　大智寂默大牛王必说最上妙法语</p>
<p>
	　　如来清净一音宣众生疑网皆除断</p>
<p>
	　　又如大海及山王若无因故不能动</p>
<p>
	　　如来正觉人中尊无因不现光明相</p>
<p>
	　　大智观察因缘事如应所作皆利益</p>
<p>
	　　随诸众生所希望故现如是光明相</p>
<p>
	　　尔时世尊告阿难言。如是如是。阿难当知。如来应供正等正觉。若无因缘。不放光明。我今将欲诣尸陀林。汝可往告诸苾刍众谓言。如来将诣尸陀林中。汝诸苾刍发勤勇者。如应各各被袈裟衣。侍从如来。往尸陀林。是时阿难。受佛教敕。即诣诸苾刍所。到已作如是言。佛敕诸苾刍。如来将诣尸陀林中。汝诸苾刍发勤勇者。如应各各被袈裟衣。侍从如来。往尸陀林。尔时尊者阿若憍陈如马胜嚩涩波大名跋捺哩迦<a>舍利子</a>目干连迦叶满称等。诸大声闻众。受佛敕已。即如常仪。被袈裟衣。来至佛所</p>
<p>
	　　尔时世尊。与诸大众。前后围绕。诣尸陀林。所谓善调伏者调伏众围绕。解脱者解脱众围绕。安隐者安隐众围绕。律仪者律仪众围绕。应供者应供众围绕。离贪者离贪众围绕。妙相端直者妙相端直众围绕。犹如牛王牛众围绕。又如象王象众围绕。如师子王众兽围绕。如彼鹅王鹅众围绕。如金翅鸟王金翅鸟众围绕。如<a>婆罗门</a>学众围绕。如大医王求疗者围绕。如勇猛将军众围绕。如大富者财宝围绕。如大商主商众围绕。如最上首者多人众围绕。如小国王臣佐围绕。如转轮王千子围绕。如月天子众星围绕。如日天子千光围绕。如持国天王乾闼婆众围绕。如<a>增长天王</a>鸠盘茶众围绕。如广目天王龙众围绕。如多闻天王夜叉众围绕。如毗摩质多罗阿修罗王阿修罗众围绕。如<a>帝释天</a>主三十三天众围绕。如大梵王梵众围绕。如底弥啰鱼现大海中。如叆叇云将降大雨。周匝诸云皆悉围绕。如来诸根。调柔善顺。威仪端俨。离缺失相。如大象王七支拄地平正圆满。离诸过失。如来具足三十二相八十随好。殊妙庄严。清净体相。无能胜者。圆光炽盛。广大照耀。如千日中一光明现。又如宝山高显而出。一切最胜。普遍贤善。十力四无所畏。三不护三念住。及大悲等。诸功德法。皆悉具足。是时复有无数诸苾刍众。及无数百千人众。周匝围绕。随佛行诣尸陀林中。佛所行时。有十八种法。而可称赞。何等十八。一无火怖。二无水怖。三无师子怖。四无虎怖。五无海难怖。六无他军怖。七无贼盗怖。八无王难怖。九无恶人怖。十无关税津渡道路等怖。十一无人怖。十二无非人怖。十三无非时怖。十四天眼天耳如实见闻。十五施设光明广大照耀。十六于法自在。十七于人自在。十八无病恼等。如是善法。佛所行时。皆悉具足。尔时复有无数百千<a>天人</a>。各各来集。随从世尊。往尸陀林。观佛世尊所应作事</p>
		

	
	

		</div></div><hr><script charset='utf-8' src='../../js/footer.js'></script></body></html>