<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说阿难问事佛吉凶经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说阿难问事佛吉凶经</center></div><div class='fo'><center>经文出处:来自无量光明网</center><br/><br>
			<p>　　<strong>佛说阿难问事佛吉凶经</strong><br />
<br />
　　后汉安息国<a>三藏</a>安世高译</p>
<p>　　阿难说。闻如是。阿难白佛言。有人事佛得富贵谐偶者。有衰耗不得谐偶者。云何不等耶。愿佛天中天普为说之。佛告阿难。有人奉佛从明师。<a>受戒</a>不失。精进奉行所受。朝暮<a>礼拜</a>恭敬燃灯斋戒不厌。心常欢欣善神拥护所向谐偶百事增倍。为天龙鬼神众人所敬。后必得道。是善男子善女人真<a>佛弟子</a>也。有人事佛不值善师。不见经教信意不坚。亦有戒名违犯正律。既无形像亦不<a>烧香</a>然明作礼。恒怀瞋恚恶口骂詈。六斋不持<a>杀生</a>趣手。不敬<a>佛经</a>持着杂物弊箧之中。或着妻子牀上不净之处。或持挂壁无有牀坐棚阁。与世书无异。若有疾病了不<a>念佛</a>。便呼巫师卜问祠祀。请乞邪神。天神离远不得善护。妖魅日进恶鬼屯门。令之衰耗所向不谐。现世罪人非佛<a>弟子</a>。死入泥犁百毒掠治。魂神痛酷不可得言。愚人[梦-夕+登]瞢不能自思。先行无功还怨天地。责圣咎天迷谬乃尔。甚为愚痴遂为三涂所见缀缚。夫人得道皆从善生。经戒自御心身口。善为大铠不畏刀兵。善为大船得渡河渊。有能守信室内和安。现世有庆福追自然。行之得报非神授与。若人不信不持经戒。后生转剧。<a>善恶</a>逐人如影追形。勿作狐疑。自堕恶道。求脱良难。谛信不犯。所在常安。佛语至诚终不欺人。佛世难值人身难获。汝今侍佛宿福之大。当念报恩班宣法教。广为<a>福田</a>行之得度。所适无忧。阿难复白佛言。人不自手杀教人杀者。其罪云何。为无罪耶。佛言。阿难。教人杀者重于<a>自杀</a>。何以故。或是奴婢下贱之人作无杀意。或为王者县官所见逼促。不自意出为之所使。教人杀者而知故犯。阴谋残害复罪他人。欺罔三尊还负自然。其罪莫大怨对相报。世世受殃未有断绝。现世不安死入<a>地狱</a>。受毒痛裂。从地狱出为畜生。屠割皮骨以肉偿人。皆由前世残杀暴逆克贼众生阴谋怀害。无有慈心。见人杀者代其<a>欢喜</a>。以用快意过于自杀。罪深如是阿难复白佛言。<a>世间</a>人及佛弟子。轻易其师恶意向师并<a>道德</a>人者。其罪云何。佛言。阿难。夫为人者当爱乐人德。欣乐人善不可嫉之。恶意向师道德人者。是恶意向佛无异也。宁持万石弩还自射身。为痛不。阿难言。甚痛甚痛<a>世尊</a>。佛言。人持恶意向道德人与其师者。痛剧弩射身也。为人弟子不可轻慢其师恶意向道德之人。道德之人当视之如佛。不可嫉谤。人有戒德者。感动诸天龙鬼神。莫不敬尊。宁身投火中利刀割肉。慎勿得嫉谤是善之人其罪不小。慎之慎之</p>
<p>　　阿难复白佛言。师者为可得呵喝弟子。以小罪成大。得无罪耶。佛言。不可不可。师弟之义义感自然。当相信厚视彼若己。己所不行勿施于人。弘崇礼律训之以道。和顺忠节不相怨讼。弟子与师二义真诚。师当如师。弟子当如弟子。勿相诽谤慎莫含毒。小怨成大还自烧身。观世恶人魔<a>比丘</a>辈。师不如师。弟子非如弟子。但共为恶不念行道。沮坏善者贪慕俗业。不计无常积财自丧。死堕恶趣饿鬼畜生。未尝有是相视若牛。于世何求念报佛恩。当持经戒相率以道。道不可不学。经不可不读。善不可不行。行善布德济神离苦。超出<a>生死</a>。见贤勿慢见善勿谤。不以小过证人大罪。违法失理其罪莫大。罪福有证可畏可畏。阿难复白佛言。末世弟子生是魔界。多有因缘。有居家之求身口之累。云何行之。佛言。为佛弟子。虽有因缘持戒勿犯。诚信畏慎敬归三尊。孝事二亲内外谨善。不念诳[佞-二+〦]心口相应。善权方便进退知时。可得作世间事。不得为世间意。阿难白佛。何谓世间事。何谓世间意。佛言。为佛弟子。可得估贩利业平斗秤尺施行以理。不得阿枉巧欺以侵于人。葬送移徙<a>婚姻</a>嫁娶。是为世间事也。世间意者。为佛弟子。不得卜问请符呪魇怪祠祀。解奏畏忌不吉。受佛<a>五戒</a>者。是福德之人无所畏避。有所施行当启三尊。无往不吉。戒德之人道护为强。诸天龙鬼神无不敬伏。戒贵则尊所往常安不达之者自作鄣碍。善恶由心祸福由人。如影追形如响随声。天无不覆地无不载。戒行之德福应自然。天神拥护感动十方。与天参德功勋巍巍。众圣嗟叹难可称量。智士达命没身不邪。善知<a>佛教</a>可得度世之道。阿难闻佛所说。便整<a>袈裟</a>头脑着地。唯然世尊。我等有福。得近如来耳餐法味。普恩慈大愍念一切。为兴福田令得脱苦。佛语至诚而信者少。是世多恶众生相诅。多信鬼神背正向邪。天堂皆空地狱塞满。甚可痛哉。若有信者或一若两。奈何世凋乃当如此。佛灭度后经法独存。少有<a>行者</a>人民转伪。渐销沦替将衰灭矣。呜呼痛哉复何恃怙。唯愿世尊。为诸晚学。留神显化未可般泥洹。阿难因进颂曰</p>
<p>　　佛为<a>三界</a>护恩广普慈大</p>
<p>　　愿为晚学类未可取泥洹</p>
<p>　　痛矣未达者瞢瞢不别真</p>
<p>　　法鼓震三千云何不得闻</p>
<p>　　世浊诸恶人自还堕颠倒</p>
<p>　　不信世有佛自作众罪本</p>
<p>　　命尽往地狱刀剑解其身</p>
<p>　　祠祀好杀生镬汤涌其中</p>
<p>　　婬泆抱铜柱大火相烧然</p>
<p>　　诽谤清高士铁钩拔其舌</p>
<p>　　乱酒无礼节洋铜沃其口</p>
<p>　　若生还作人痴騃无义方</p>
<p>　　不杀得长寿无病常康强</p>
<p>　　不盗后大富钱财恒自饶</p>
<p>　　不婬香净洁身体鲜苾芬</p>
<p>　　至诚不欺诈为人所信承</p>
<p>　　不醉得聪明众人所尊敬</p>
<p>　　五福超法出<a>天人</a>同俦类</p>
<p>　　所生亿万倍<a>真谛</a>甚分明</p>
<p>　　痴愚不别道蔽圣毁正觉</p>
<p>　　死入无择狱头上戴铁轮</p>
<p>　　求死不得死须臾已变形</p>
<p>　　矛戟相贯刺躯体相残截</p>
<p>　　曚曚不达事恶恶相牵拘</p>
<p>　　展转众徒趣禽兽六畜形</p>
<p>　　为人所屠割以肉偿宿怨</p>
<p>　　无道堕恶道求脱甚为难</p>
<p>　　人身既难得<a>佛法</a>难得闻</p>
<p>　　世尊为众佑安住之特尊</p>
<p>　　敷遗<a>甘露</a>法晚学普奉行</p>
<p>　　哀我现深慧愍念群生故</p>
<p>　　开悟示道地行者得度脱</p>
<p>　　福人在向向见谛乐不生</p>
<p>　　自归安仁圣殖种不死路</p>
<p>　　恩慈无过佛神妙现威光</p>
<p>　　愿使一切人得服甘露浆</p>
<p>　　慧船到<a>彼岸</a>法磬倡三千</p>
<p>　　彼我<a>无我</a>想众佑转法轮</p>
<p>　　我等蒙嘉庆得舍十二缘</p>
<p>　　欢喜稽首拜自归最无上</p>
<p>　　阿难稽首颂已。诸会大众得不回还。心意开解。僧那大铠志无上道。甘露之音香熏十方。示现道地为作桥梁。国王臣民天龙鬼神。闻佛所说。阿难所颂。且悲且感。且叹且喜。稽首佛足及礼阿难。受教而去</p>
		</div>
		
		
		</div></div><hr><script charset='utf-8' src='../../js/footer.js'></script></body></html>