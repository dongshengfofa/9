<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 合部金光明经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 合部金光明经</center></div><div class='fo'><center>经文出处:来自无量光明网</center><br/><br>
			<p>
	　　<strong>第六卷 合部金光明经 </strong></p>
<p>
	　　隋大兴善寺<a>沙门</a>释宝贵合隋阇那堀多译</p>
<p>
	　　银主陀罗尼品第十一</p>
<p>
	　　尔时<a>世尊</a>告命者奢利弗言。奢利弗。此诸<a>菩萨</a>熏修诸法。所谓诸菩萨母。菩萨昔行菩萨摄受。有法本名不染着陀罗尼。如是语已。命者奢利弗白佛言。世尊。言陀罗尼。陀罗尼者此何句义。为陀罗尼非陀罗尼。世尊。为方处非方处。如是语已</p>
<p>
	　　佛告命者奢利弗言。甚善甚善。奢利弗。如汝发行大乘信解大乘增力大乘。如汝所说。其陀罗尼。非方处非不方处。非法非不法。非过去非未来非现在。非事物非不事物。非缘非不缘。非行非不行。无有法生亦无有灭。但为利益菩萨故。如是说是陀罗尼。所作道合力住。所谓佛诸功德。佛戒佛<a>学佛</a>密意佛出生。所谓法本名不染着陀罗尼。如是语已</p>
<p>
	　　命者奢利弗白佛言。世尊。愿为演说修伽多。愿为演说此陀罗尼法本。菩萨于中住已。当成不退转于阿耨多罗三藐三菩提。当成正愿不依止法自性辩才。当得希有自安住道。所谓得陀罗尼故。如是语已</p>
<p>
	　　佛告命者奢利弗言。甚善甚善。奢利弗。如是如是。奢利弗。得陀罗尼菩萨应言如佛。奢利弗。得陀罗尼菩萨若有供养尊重承事供给者。当如供养于佛。奢利弗。若当有闻此陀罗尼若持若信解。彼等还应如是供养。不离菩提心如佛无异。奢利弗。此是陀罗尼</p>
<p>
	　　多[口*绖]他(一)删陀啰尼(二)郁多啰尼(三)三钵啰帝駃痴(去声)多(四)修那摩(五)修钵啰帝沙吒(六)鼻阇夜婆罗(七)萨帝耶钵啰帝阇若(八)修阿嚧诃(九)阇那摩帝(十)郁多波驮泥(十一)阿婆那摩泥(十二)阿鼻师驮泥(十三)阿鼻婢耶诃啰(十四)首婆嘙帝(十五)修泥尸利多(十六)婆睺穷婆(十七)阿鼻婆陀(十八)娑婆诃</p>
<p>
	　　奢利弗。此是陀罗尼句名不染着。正住正受作已。若菩萨持者。彼若一劫若百劫。若千劫若百千劫不舍诸愿。彼身当能降伏。刀仗毒药恶兽皆能降伏。何以故。奢利弗。此不染着陀罗尼。过去诸佛母。未来诸佛母。现在诸佛母。所谓法本名不染着陀罗尼。奢利弗。若有十阿僧祇三千<a>大千世界</a>七宝满中。作已施与诸佛世尊。及以上胜衣服饮食。当持供养彼等诸佛阿僧祇劫。若于此不染着陀罗尼法本当持一句。此生福德过多于彼。何以故。奢利弗。此不染着陀罗尼法本。是诸佛母故</p>
<p>
	　　大辩天品第十二</p>
<p>
	　　北凉<a>三藏</a>昙无谶译</p>
<p>
	　　尔时大辩天神白佛言。世尊。是<a>说法</a>者。我当益其乐说辩力。令其说法庄严。次第善得大智。若是经中有失文字句义违娑。我能令是说法<a>比丘</a>。次第还得能与总持令不忘失。若有众生于百千佛所种诸善根。是说法者。为是等故于阎浮提。广说流布是妙经典。令不断绝。复令无量无边众生得闻是经。当令是等悉得猛利不可思议大智慧聚。不可称量福德之报。善解无量种种方便。善能辩畅一切诸论。善知<a>世间</a>种种伎术。能出<a>生死</a>得不退转。必定疾得阿耨多罗三藐三菩提</p>
<p>
	　　(此下阇那崛多续译补之)我今复欲说其咒药洗浴法。若有比丘受持此经。复有众生深乐听闻是经典者。为是人等能除一切恶星灾怪。除其疫气疾病生死之苦。恶口斗诤县官口舌。夜卧恶梦恶神障难。[示*厌]蛊咒咀一切恶障悉得除灭。是诸众生若有听受是经法者。应当诵持此咒。咒药作汤洗浴其身。是故我说咒药之法</p>
<p>
	　　取好菖蒲雄黄苜蓿香。尸利沙(合欢)苷松香。奢弥(苟杞)草<a>藿香</a>。嵩高草<a>沉香</a>。桂皮<a>丁香</a>。风香。白胶香。安息香。阿萝娑煎香。零陵香。艾纳香。栴<a>檀香</a>。石雄黄青木香。郁金香。<a>附子</a>。芥子。缩师。蜜郁金根。那罗陀草龙华</p>
<p>
	　　如是等药。各等分采之。用鬼星日和合捣之。捣讫以此咒咒之一百八遍。而说咒曰</p>
<p>
	　　哆侄咃稣坻羯利坻迦摩哆写阇怒迦啰池呵怒迦啰池因陀罗阇离奢迦提离波奢提离阿跋哆迦斯该那拘都俱迦毗罗迦毗罗末坻尸罗末坻珊题头头摩跋坻尸梨尸梨萨帝耶萨[口*室]帝娑波呵</p>
<p>
	　　以牛粪涂地。纵广七肘以为道场。以华散着道场中。遍覆其地悬缯幡盖用金椀银椀盛石蜜浆<a>葡萄</a>浆蜜浆乳汁。置于道场外。四角头各置一人。身带鍪钾手持戎仗。隐身而立。复须四童女子。各着净衣奉持华瓶。亦于道场四角而立。烧胶香供养不得断绝。复作五色神幡四角安宝幢五种音声伎乐。以新净器盛其香汤置道场中。于先结界然后洗浴。说此结界咒曰</p>
<p>
	　　哆侄咃遏逻羁耶耶[口*祢]醯梨尸梨企企梨娑波呵</p>
<p>
	　　以咒咒水二十一遍散着四方。复说咒汤咒身咒。先咒身一百八遍。复咒汤一百八遍以此汤洗浴其身</p>
<p>
	　　哆侄咃娑伽迟毗伽迟毗伽荼跋帝娑波呵</p>
<p>
	　　诵咒洗浴讫。<a>行者</a>为其是人发弘誓愿。愿四方神星覆护身命。常令休吉无诸障难。恶星灾怪悉无所畏。四大安吉无诸疾患。一切怖畏悉得除愈。复说咒身咒愿咒</p>
<p>
	　　娑弥毗娑弥娑波呵娑伽迟毗伽迟娑波呵娑伽啰三浮哆耶娑波呵乾陀摩陀那耶娑波呵尼罗犍咃耶娑波呵阿波罗耆哆毗梨蛇耶娑波呵醯摩婆三浮哆耶娑波呵阿尼弥逻薄迦哆逻耶娑波呵南无婆伽婆帝跋蓝摩祢那摩娑罗萨簸帝摩诃提鞞四填妒蔓哆罗般陀担婆罗熊摩阿奴蔓若都娑波呵</p>
<p>
	　　于是大辩天神白佛言。世尊。若有比丘<a>比丘尼</a>优婆塞优婆夷。受持读诵书写<a>流通</a><a>如法</a>行者。若城邑聚落旷野露地塔寺僧房俗人住处。我为是诸人等。将诸眷属作天伎乐来诣道场。除一切病一切恶星灾怪。除其一切疫病生死之苦。除一切恶口斗诤县官口舌。除一切夜卧恶梦。除一切恶神障难。除一切[示*厌]蛊咒咀。除一切恶障。若有比丘比丘尼优婆塞优婆夷。受持读诵此经。速度烦恼入阿毗跋致地。向阿耨多罗三藐三菩提。以此功德速成阿耨多罗三藐三菩提</p>
<p>
	　　尔时世尊赞大辩天神言。善哉善哉。大辩天神。能为一切众生思惟善事。能令一切众生施其<a>无畏</a>。为诸众生说此咒药功能。利益一切众生。于是大辩天神。<a>礼佛</a>三拜还复故座。尔时<a>婆罗门</a>憍陈如。以咒力故。当请大辩天神</p>
<p>
	　　亦当恭敬大辩天神一切世间</p>
<p>
	　　名悉遍到恒在山中天龙鬼神</p>
<p>
	　　一切悉敬常披草衣一脚而立</p>
<p>
	　　一切诸天悉来到彼欲请天神</p>
<p>
	　　愿施一切众生智慧言语辩了</p>
<p>
	　　能以善言</p>
<p>
	　　多侄咃茂梨毗梨阿婆耆阿婆阇跋帝兴渠梨弥渠梨宾伽罗跋帝鸯渠洒末利脂稣摩帝题耆摩帝阿只利摩只利多罗遮跋帝脂脂利尸利弥利摩脂利波罗移祢卢迦折师帝卢迦施离师帝卢伽毕利易膝陀跋罗帝毗摩目企首脂遮利阿波罗帝呵帝阿波罗帝河多浮地南牟指南牟脂摩呵题脾波罗帝伽利迄那那摩娑迦灆摩摩浮地阿波罗帝呵多婆婆妒奢萨多罗奢卢羁单多罗卑吒迦迦毗耶地疏多侄咃摩呵波罗婆毗醯利弥利醯利弥利毗遮罗妒摩摩浮地伊梵那摩写婆伽婆帝毗耶题娑罗娑跋帝迦罗迟只由离醯利弥利醯利弥利阿婆呵咩弥摩呵题毗<a>佛陀</a>萨知那。达摩萨知那<a>僧伽</a>萨知那因陀罗萨知那婆娄那萨知那移卢只萨知那婆题那知爽萨知那萨知那婆支祢那阿婆呵咩弥摩呵题毗哆[口*侄]咃醯利弥利醯利醯利毗遮逻都孛题摩摩南无婆伽婆帝摩呵题毗娑逻娑波帝膝填妒曼多罗波陀娑波呵</p>
<p>
	　　尔时憍陈如婆罗门。以偈赞大辩天神</p>
<p>
	　　一切诸鬼神今当至心听</p>
<p>
	　　我今欲赞叹大圣辩天神</p>
<p>
	　　一切诸女中辩天最为尊</p>
<p>
	　　诸天修罗等乾闼及夜叉</p>
<p>
	　　世间诸圣中一切最为尊</p>
<p>
	　　种种诸功德以用庄严身</p>
<p>
	　　眼如优波罗智慧功德相</p>
<p>
	　　譬如七宝珠世间甚难见</p>
<p>
	　　我今欲赞叹甚深最胜语</p>
<p>
	　　决定施与一切众最胜最高无过者</p>
<p>
	　　相好端严润众生形貌清净如莲华</p>
<p>
	　　眼目修禓胜一切身体端正视无厌</p>
<p>
	　　种种庄严诸相好光明清净如月光</p>
<p>
	　　智慧悉能遍一切强记不妄能总持</p>
<p>
	　　乘师子上现人形体有八臂庄严身</p>
<p>
	　　众生见者如满月语言辩了声微妙</p>
<p>
	　　智慧甚深难思议以此智慧恒<a>圆满</a></p>
<p>
	　　能施众生一切愿于一切众最为尊</p>
<p>
	　　帝释修罗诸天等乾闼婆等及夜叉</p>
<p>
	　　一切大众恒赞叹我某甲等当恭敬</p>
<p>
	　　供养清净殷重心以此愿故皆吉祥</p>
<p>
	　　于怖畏处恒防护若复有人于晨朝</p>
<p>
	　　清净诵此七言偈我令是人悉满愿</p>
<p>
	　　须者给与无所乏</p>
<p>
	　　说是偈已。令一切众悉发阿耨多罗三藐三菩提心</p>
<p>
	　　金光明经功德天品第十三</p>
<p>
	　　北凉三藏昙无谶译</p>
<p>
	　　尔时功德天白佛言。世尊。是说法者。我当随其所须之物。衣服饮食卧具医药。及余资产供给是人无所乏少。令心安住昼夜欢乐。<a>正念</a>思惟是经章句分别深义。若有众生。于百千佛所种诸善根。是说法者为是等故。于阎浮提广宣流布是妙经典令不断绝。是诸众生听是经已。于未来世无量百千那由他劫。常在天上人中受乐值遇诸佛。速成阿耨多罗三藐三菩提。三恶道苦悉毕无余。世尊。我已于过去宝华功德海琉璃金山照明如来应正遍知明行足善逝世间解无上士调御丈夫<a>天人</a>师佛世尊所种诸善根。是故我今随所念方。随所视方随所至方。令无量百千众生受诸快乐。若衣服饮食资生之具。金银七宝真珠琉璃珊瑚虎魄璧玉珂贝。悉无所乏。若有人能称金光明微妙经典。为我供养诸佛世尊。三称我名<a>烧香</a>供养。供养佛已别以华香种种美味。供施于我洒散诸方。当知是人即能集聚资财宝物。以是因缘增长地味。地神诸天悉得<a>欢喜</a>。所种谷米牙茎枝叶果实滋茂。树神欢喜出生无量种种诸物。我时慈念诸众生故。多与资生所须之物。世尊。于此北方毗沙门王有城名曰阿尼曼陀。其城有园名功德华光。于是园中有最胜园名曰金幢。七宝极妙此即是我常止住处。若有欲得财宝增长。是人当于自所住处应净扫洒洗浴其身。着鲜白衣妙香涂身。为我至心三称彼佛宝华琉璃世尊名号。<a>礼拜</a>供养烧香散华。亦当三称金光明经至诚发愿。别以香华种种美味。供施于我散洒诸方。尔时当说如是章句</p>
<p>
	　　婆梨富楼那遮利三曼陀达舍尼摩诃毗呵罗伽帝三曼陀毗那伽帝摩诃伽梨波帝波娑弥萨婆哆三曼陀修钵梨富隶阿夜那达摩帝摩诃毗鼓毕帝摩诃<a>弥勒</a>簸僧祇帝醯帝簁三博只悕帝三曼陀阿咃阿[少/兔]娑罗尼</p>
<p>
	　　(此下咒八行新翻出还是功德天说与旧咒不同不知何者是非故并写出之)南无一切三世佛南无一切诸菩萨南无弥勒菩萨等</p>
<p>
	　　我今当欲说神咒</p>
<p>
	　　哆侄咃波梨富楼那遮利三曼陀达舍尼摩诃毗呵罗伽帝三曼陀毗陀那伽帝摩诃迦叶梨耶波利波罗波祢萨婆利陀三曼多修钵利帝富隶那阿夜那达摩多摩诃俱毕帝摩诃弥勒帝卢簸僧祇帝帝醯帝簁僧祇晞帝三曼陀遏咃何[少/兔]波罗尼莎波呵</p>
<p>
	　　是灌顶章句。毕定吉祥真实不虚。等行众生及中善根。应当受持读诵通利。七日七夜受持八戒。朝暮净心香华供养十方诸佛。常为己身及诸众生。回向具足阿耨多罗三藐三菩提。作是誓愿令我所求皆得吉祥。自于所居房舍屋宅净洁扫除。若自住处若阿兰若处。以香泥涂地烧微妙香敷净好座。以种种华香布散其地以待于我。我于尔时如一念顷。入其室宅即坐其座。从此日夜令此居家若村邑。若僧坊若露处无所乏少。若钱若金银若珍宝若牛羊若谷米。一切所须即得具足悉受快乐。若能以己所作善根最胜之分。回与我者。我当终身不远其人。于所住处至心护念。随其所求令得成就。应当至心礼如是等诸佛世尊。其名曰宝胜如来。无垢炽宝光明王相如来。金焰光明如来。金百光明照藏如来。金山宝盖如来。金华焰光相如来。大炬如来。宝相如来。亦应敬礼信相菩萨。金光明菩萨。金藏菩萨。常悲菩萨。法上菩萨。亦应礼敬东方阿閦如来。南方宝相如来。西方无量寿佛。北方微妙声佛</p>
<p>
	　　金光明经坚牢地神品第十四</p>
<p>
	　　北凉三藏昙无谶译</p>
<p>
	　　尔时地神坚牢白佛言。世尊。是金光明经若现在世若未来世在在处处若城邑聚落。若山泽空处若王宫宅。世尊。随是经典所流布处。是地分中敷师子座。令说法者坐其座上。广演宣说是妙经典。我当在中常作宿卫隐蔽其身。于法座下顶戴其足。我闻法已得服<a>甘露</a>无上法味增益气力。而此大地深十六万八千由旬。从金刚际至海地上。悉得众味增长具足。丰壤肥浓过于今日。以是之故阎浮提内。药草树木根茎枝叶。华果滋茂美色香味。皆悉具足。众生食已增长<a>寿命</a>色力辩安。六情诸根具足通利。威德颜貌端严殊特。成就如是种种等已。所作事业多得成办。有大势力精勤勇猛。是故世尊。阎浮提内安隐丰乐。人民炽盛一切众生多受快乐。应心适意随其所乐。是诸众生得是威德大势力已。能供养是金光明经。及恭敬供养受持经者四部之众。我于尔时当往其所。为诸众生受快乐故。请说法者广令宣布如是妙典。何以故。世尊。是金光明若广说时。我及眷属所得威德倍过于常。增长身力心进勇锐。世尊。我服甘露无上味已。阎浮提地纵广七千由旬丰壤倍常。世尊。如此大地众生所依。悉能增长一切所须之物。增长一切所须物已。令诸众生随意所用受于快乐。种种饮食衣服卧具。宫殿屋宅树木林苑河池泉井。如是等物因依于地悉皆具足。是故世尊。是诸众生为知我恩应作是念。我当毕定听受是经。供养恭敬尊重赞叹。作是念已。即从住处若城邑聚落舍宅空地。往法会所听受是经。既听受已还其所止。各应相庆作如是言。我等今者闻此甚深无上妙法。已为摄取不可思议功德之聚。值遇无量无边诸佛。三恶道报已得<a>解脱</a>。于未来世常生天上人中受乐。是诸众生各于住处。若为他人演说是经。若说一喻一品一缘。若复称叹一佛菩萨。一四句偈乃至一句。及称是经首题名字。世尊。随是众生所住之处。其地具足丰壤肥浓过于余地。凡是因地所生之物。悉得增长滋茂广大。令诸众生受于快乐。多饶财宝好行惠施。心常坚固深信三宝</p>
<p>
	　　尔时佛告地神坚牢。若有众生乃至闻是金光明经一句之义。人中命终随意往生三十三天。地神。若有众生为欲供养是经典故。庄严屋宅乃至张悬一幡一盖或以一衣。欲界六天已有自然七宝宫殿。是人命终即往生彼。地神。于诸七宝宫殿之中。各各自然有七天女共相娱乐。日夜常受不可思议微妙快乐</p>
<p>
	　　尔时地神白佛言。世尊。以是因缘说法比丘坐法座时。我常昼夜卫护不离。隐蔽其形在法座下顶戴其足。世尊。若有众生于百千佛所种诸善根。是说法者为是等故于阎浮提。广宣流布是妙经典令不断绝。是诸众生听是经已。未来之世无量百千那由他劫。于天上人中常受快乐。值遇诸佛疾成阿耨多罗三藐三菩提。三恶道苦悉断无余</p>
<p>
	　　金光明经散脂鬼神品第十五</p>
<p>
	　　北凉三藏昙无谶译</p>
<p>
	　　尔时散脂鬼神大将军。及二十八部诸鬼神等。即从坐起偏袒右肩右膝着地白佛言。世尊。是金光明微妙经典。若现在世及未来世。在在处处若城邑聚落。若山泽空处若王宫宅。随是经典所流布处。我当与此二十八部大鬼神等。往至彼所隐蔽其形。随逐拥护是说法者。消灭诸恶令得安隐。及听法众若男若女童男童女。于是经中乃至得闻一如来名一菩萨名。及此经典首题名字受持读诵。我当随侍宿卫拥护。悉灭其恶令得安隐。及国邑城郭若王宫殿舍宅空处。皆亦如是。世尊。何因缘故我名散脂鬼神大将。唯然世尊自当证知。世尊。我知一切法一切缘法。了一切法知法分齐。如法安住一切法。如性于一切法。含受一切法。世尊。我现见不可思议智光。不可思议智炬。不可思议<a>智行</a>。不可思议智聚。不可思议智境。世尊。我于诸法正解正观。得正分别正解。于缘正能觉了。世尊。以是故名散脂大将。世尊。我散脂大将令说法者庄严言辞辩不断绝。众味精气从毛孔入。充益身力心进勇锐。成就不可思议智慧入正忆念。如是等事悉令具足。心无疲厌身受诸乐心得欢喜。以是之故。能为众生广说是经。若诸众生于百千佛所。种诸善根。说法之人。为是众生阎浮提内广宣流布是妙经典令不断绝。无量众生闻是经已。当得不可思议智聚。摄取不可思议功德之聚。于未来世无量百千劫。人天之中常受快乐。于未来世值遇诸佛。疾得证成阿耨多罗三藐三菩提。一切众苦三恶趣分永灭无余。南无宝华功德海琉璃金山光照如来应正遍知。南无无量百千亿那由他庄严其身释迦如来正遍知。炽然如是微妙法炬。南无第一威德成就众事大功德天。南无不可思量智慧功德成就大辩天</p>
<p>
	　　金光明经正论品第十六</p>
<p>
	　　北凉三藏昙无谶译</p>
<p>
	　　尔时佛告地神坚牢。过去有王名力尊相。其王有子名曰信相。不久当受灌顶之位统领国土。尔时父王告其太子信相。世有正论善治国土。我于昔时曾为太子。不久亦当绍父王位。尔时父王持是正论亦为我说。我以是论于二万岁善治国土。未曾一念以非法行。于自眷属情无爱着。何等名为治世正论。地神。尔时力尊相王。为信相太子说是偈言</p>
<p>
	　　我今当说诸王正论为利众生</p>
<p>
	　　断诸疑惑一切人王诸天天王</p>
<p>
	　　应当欢喜合掌谛听诸王和合</p>
<p>
	　　集金刚山护世四镇起问梵王</p>
<p>
	　　大师梵尊天中<a>自在</a>能除疑惑</p>
<p>
	　　当为我断云何是人得名为天</p>
<p>
	　　云何人王复名天子生在人中</p>
<p>
	　　处王宫殿<a>正法</a>治世而名为天</p>
<p>
	　　护世四王问是事已时梵尊师</p>
<p>
	　　即说偈言汝今虽以此义问我</p>
<p>
	　　我要当为一切众生敷扬宣说</p>
<p>
	　　第一胜论因集业故生于人中</p>
<p>
	　　王领国土故称人王处在胎中</p>
<p>
	　　诸天守护或先守护然后入胎</p>
<p>
	　　虽在人中生为人王以天护故</p>
<p>
	　　复称天子三十三天各以己德</p>
<p>
	　　分与是人故称天子神力所加</p>
<p>
	　　故得自在远离恶法遮令不起</p>
<p>
	　　安住善法修令增广能令众生</p>
<p>
	　　多生天上半名人王亦名执乐</p>
<p>
	　　罗刹魁脍能遮诸恶亦名父母</p>
<p>
	　　教诲修善示现果报诸天所护</p>
<p>
	　　<a>善恶</a>诸业现在未来现受果报</p>
<p>
	　　诸天所护若有恶事纵而不问</p>
<p>
	　　不治其罪不以正教舍远善法</p>
<p>
	　　增长恶聚故使国中多诸奸斗</p>
<p>
	　　三十三天各生嗔恨由其国王</p>
<p>
	　　纵恶不治坏国恶法奸诈炽盛</p>
<p>
	　　他方怨敌竞来侵掠自家所有</p>
<p>
	　　钱财珍宝诸恶盗贼共相劫夺</p>
<p>
	　　如法治世不行是事若行是者</p>
<p>
	　　其国殄灭譬如狂象蹋莲华池</p>
<p>
	　　暴风卒起屡降恶雨恶星数出</p>
<p>
	　　日月无光五谷果实咸不滋茂</p>
<p>
	　　由王舍政使国饥馑天于宫殿</p>
<p>
	　　悉怀愁恼由王暴疟不修善事</p>
<p>
	　　是时天王各相谓言是王行恶</p>
<p>
	　　与恶为伴以造恶故速得天嗔</p>
<p>
	　　以天嗔故不久国败非法兵仗</p>
<p>
	　　奸诈斗讼疾疫恶病集其国土</p>
<p>
	　　诸天即便舍离是王令其国败</p>
<p>
	　　生大愁恼兄弟姊妹眷属妻子</p>
<p>
	　　孤迸流离身亦灭亡流星数堕</p>
<p>
	　　二日并现他方恶贼侵掠其土</p>
<p>
	　　人民饥馑多诸疾疫所重大臣</p>
<p>
	　　舍离薨亡象马车乘一念丧灭</p>
<p>
	　　诸家财产国土所有互相劫夺</p>
<p>
	　　刀兵而死五星诸宿违失常度</p>
<p>
	　　诸恶疾疫流遍其国诸受宠禄</p>
<p>
	　　所任大臣及诸群僚专行非法</p>
<p>
	　　如是行恶偏受恩遇修善法者</p>
<p>
	　　日日衰减于行恶者而生恭敬</p>
<p>
	　　见修善者心不顾录故使世间</p>
<p>
	　　三异并起星宿失度降暴风雨</p>
<p>
	　　破坏甘露无上正法众生等类</p>
<p>
	　　及以地肥恭敬弊恶毁诸善人</p>
<p>
	　　故天降雹饥饿疫死谷米果实</p>
<p>
	　　滋味衰减多病众生充满其国</p>
<p>
	　　甘美盛果日日损减苦涩恶味</p>
<p>
	　　随时增长本所游戏可爱之处</p>
<p>
	　　悉皆枯悴无可乐者众生所食</p>
<p>
	　　精妙上味渐渐损减食无肌肤</p>
<p>
	　　颜貌丑陋气力衰微凡所食啖</p>
<p>
	　　不知厌足力精勇猛悉灭无有</p>
<p>
	　　懒惰<a>懈怠</a>充满其国多有疾苦</p>
<p>
	　　逼切其身恶星变动罗刹乱行</p>
<p>
	　　若有人王行于非法增长恶伴</p>
<p>
	　　损人天道于三有中多受苦恼</p>
<p>
	　　起如是等无量恶事皆由人王</p>
<p>
	　　爱着眷属纵之造恶舍而不治</p>
<p>
	　　若为诸天所护生者如是人王</p>
<p>
	　　终不为是有行善者得生天中</p>
<p>
	　　行不善者堕在三涂三十三天</p>
<p>
	　　皆生焦热由王纵恶舍而不理</p>
<p>
	　　违逆诸天及父母敕不能正治</p>
<p>
	　　则非孝子起诸奸恶坏国土者</p>
<p>
	　　不应纵舍当正治罪是故诸天</p>
<p>
	　　护持是王以灭恶法修集善根</p>
<p>
	　　现世正治得增王位应各为说</p>
<p>
	　　善不善业能示因果故得为王</p>
<p>
	　　诸天护持邻王佐助为自为他</p>
<p>
	　　修正治国有坏国者应当正教</p>
<p>
	　　为命及国<a>修行</a>正法不应行恶</p>
<p>
	　　恶不应纵所有余事不应坏国</p>
<p>
	　　恶因多奸然后倾败若起多奸</p>
<p>
	　　坏于国土譬如大象坏莲华池</p>
<p>
	　　怨恨诸天故天生恼起诸恶事</p>
<p>
	　　弥满其国是故应随正法治恶</p>
<p>
	　　以善化国不顺非法宁舍身命</p>
<p>
	　　不爱眷属于亲非亲心常平等</p>
<p>
	　　视亲非亲和合为一正行名称</p>
<p>
	　　流布<a>三界</a>正法治国人多行善</p>
<p>
	　　常以善心仰瞻国王能令天众</p>
<p>
	　　具足充满是故正治名为人王</p>
<p>
	　　一切诸天爱护人王犹如父母</p>
<p>
	　　拥护其子故令日月五星诸宿</p>
<p>
	　　随其分齐不失常度风雨随时</p>
<p>
	　　无诸灾祸令国丰实安乐炽盛</p>
<p>
	　　增益人民诸天之众以是因缘</p>
<p>
	　　诸人王等宁舍身命不应为恶</p>
<p>
	　　不应舍离正法珍宝由正法宝</p>
<p>
	　　世人爱乐常当亲近修正法者</p>
<p>
	　　聚集功德庄严其身于自眷属</p>
<p>
	　　常知止足当远恶人修治正法</p>
<p>
	　　安止众生于诸善法教敕防护</p>
<p>
	　　令离不善是故国土安隐丰乐</p>
<p>
	　　是王亦得威德具足随诸人民</p>
<p>
	　　所行恶法应当调伏如法教诏</p>
<p>
	　　是王当得好名善誉善能摄护</p>
<p>
	　　安乐众生</p>
		

	
	

		</div></div><hr><script charset='utf-8' src='../../js/footer.js'></script></body></html>