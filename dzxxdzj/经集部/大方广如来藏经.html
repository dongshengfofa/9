<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，大方广如来藏经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大方广如来藏经</center></div><div class='fo'><center>经文出处:来自无量光明网</center><br/><br>
			<p>　　<strong>大方广如来藏经</strong></p>
<p>　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺<a>三藏</a><a>沙门</a>不空奉诏译</p>
<p>　　如是我闻。一时婆伽梵。住灵鹫山宝盖鹿母宅。于栴檀藏大楼阁中。成等正觉十年之后。当热时际。与大苾刍众千人俱有学无学声闻<a>罗汉</a>。诸漏已尽无复烦恼。皆得<a>自在</a>心善<a>解脱</a>。慧善解脱获得正智。犹如大龙所作已办。舍弃重担逮得已利。尽诸有结到于<a>彼岸</a>。所谓具寿大迦叶波具寿沤楼频[彖/虫]迦叶波。具寿那提迦叶波具寿伽耶迦叶波。具寿大迦旃延具寿俱郗罗。具寿薄俱罗具寿离波多。具寿<a>须菩提</a>具寿满慈子。具寿语自在具寿<a>舍利子</a>。具寿大目揵连具寿憍陈如。具寿乌陀夷具寿罗呼罗。具寿难陀具寿邬波难陀具寿阿难陀。与如是等上首苾刍一千人俱。复有六十殑伽河沙数<a>菩萨</a>摩诃萨俱。从种种佛刹而来集会。皆是一生补处。得大<a>神通</a>力无所畏。已曾承事无量俱胝那庾多百千诸佛。悉皆能转不退法轮。若有无量阿僧祇世界有情才称名者。皆于阿耨多罗三藐三菩提得不退转。所谓法慧菩萨师子慧菩萨。虎慧菩萨义慧菩萨。胜慧菩萨月光菩萨。宝月光菩萨满月光菩萨。大勇健菩萨无量勇健菩萨。无边勇健菩萨三世勇健菩萨。得大势菩萨观自在菩萨。香象菩萨香悦菩萨。香悦吉祥菩萨吉祥藏菩萨。计都菩萨大幢菩萨。无垢幢菩萨无上幢菩萨。极解宝刹菩萨无垢宝刹菩萨。<a>欢喜</a>王菩萨常欢喜菩萨。<a>虚空</a>库菩萨迷卢菩萨。大迷卢菩萨苏迷卢菩萨。功德宝光菩萨陀罗尼自在王菩萨。持地菩萨除一切有情病菩萨。欢喜意菩萨忧悲意菩萨。无忧菩萨光藏菩萨。栴檀菩萨于此无争菩萨。无量雷音菩萨起菩提行菩萨。不<a>空见</a>菩萨一切法自在菩萨。慈氏菩萨曼殊室利童真菩萨。如是等而为上首。有六十殑伽沙数菩萨摩诃萨俱</p>
<p>　　复有无量世界中。无量阿僧祇。天龙药叉揵达嚩阿苏罗孽噜茶紧那罗摩呼罗伽人非人等皆来集会。复有国王大臣寮佐。长者<a>居士</a>及诸人众皆来集会</p>
<p>　　尔时<a>世尊</a>。与百千众前后围绕恭敬供养。尔时世尊于栴檀藏大楼阁中。食时后入佛神力故。从栴檀藏忽然涌出俱胝那庾多百千莲花。一一莲花有俱胝那庾多百千叶。量如车轮色香具足。是诸莲花上升虚空。遍覆一切诸佛刹土共相合成。如宝宫殿安住虚空。彼一切俱胝那庾多百千莲花皆悉开敷。于一一花中皆有如来结跏趺坐。具三十二大丈夫相放百千光。是时以佛威神力故。诸莲花叶忽然痿瘁。形色臭秽而可厌恶皆不悦意。于花胎中诸如来等。各放无量百千光明。普现一切诸佛刹土皆悉端严</p>
<p>　　尔时一切菩萨及四部众皆悉惊愕。生奇特想怪未曾有。以佛世尊现作如是神通之事。大众见斯咸怀疑惑作是念言。何因缘现俱胝那庾多百千莲花。于须臾顷形色变坏。甚可厌恶无复悦意。于莲花中现如来相。结跏趺坐放百千光明。如是光明令人爱乐</p>
<p>　　尔时金刚慧菩萨摩诃萨。及诸大众皆悉云集于栴檀藏大楼阁中恭敬而坐</p>
<p>　　尔时世尊告金刚慧菩萨摩诃萨言。汝善男子今应可问如来应正等觉甚深法要</p>
<p>　　尔时金刚慧菩萨摩诃萨承佛圣旨。普为一切<a>天人</a><a>世间</a>。菩萨摩诃萨及四部众怀疑惑故。白佛言世尊以何因缘。一切世界现于俱胝那庾多百千莲花。一切于花胎中皆有如来。结跏趺坐放百千光。是诸莲花忽然之间。形色可恶而令生厌。于彼花中俱胝那庾多百千如来。合掌而住俨然不动</p>
<p>　　尔时金刚慧菩萨摩诃萨以伽他问曰</p>
<p>　　我曾不见如来相而作神通之变化</p>
<p>　　现佛无量千俱胝住莲花胎寂不动</p>
<p>　　放千光明而影现悉皆映蔽诸佛刹</p>
<p>　　奇特于法而游戏彼诸佛等悉端严</p>
<p>　　犹如妙宝而显现于恶色莲花中坐</p>
<p>　　是莲花叶皆可恶云何作是大神通</p>
<p>　　我曾见佛如恒沙见彼<a>殊胜</a>神通事</p>
<p>　　我未曾见如是相如今游戏之显著</p>
<p>　　唯愿天中尊说示何因何缘而显现</p>
<p>　　唯愿世利作哀愍为除一切诸疑惑</p>
<p>　　尔时世尊告金刚慧等上首菩萨。及一切众菩萨言。诸善男子有大方广如来藏经甚深法要。如来欲说是故先现如是色相。汝等善听极善听作意思惟</p>
<p>　　尔时金刚慧菩萨等一切菩萨摩诃萨言。善哉世尊愿乐欲闻</p>
<p>　　佛言诸善男子。如此如来变化莲花忽然之间。成恶色相。臭秽可恶令不爱乐。如是花中而现佛形。结跏趺坐放百千光明。相好端严人所乐见。如是知已有多天龙药叉健达嚩阿苏罗[萨/子]路茶紧那罗摩呼罗伽人非人等。<a>礼拜</a>供养如是如是。善男子。如来应正等觉。以佛自己智慧光明。眼见一切有情欲嗔痴贪无明烦恼。彼善男子善女人。为于烦恼之所凌没。于胎藏中有俱胝百千诸佛悉皆如我。如来智眼观察彼等有<a>佛法</a>体。结跏趺坐寂不动摇。于一切烦恼染污之中。如来法藏本无摇动。诸有趣见所不能染。是故我今作如是言。彼等一切如来如我无异。善男子如是如来以佛智眼。见一切有情如来藏。善男子譬如以天妙眼。见于如是恶色恶香。诸莲花叶缠裹逼迫。是以天眼见彼花中。佛真实体结跏趺坐。既知是已欲见如来。应须除去臭秽恶业。为令显于佛形相故。如是如是。善男子如来以佛眼。观察一切有情如来藏。令彼有情欲嗔痴贪无明烦恼藏。悉除遣故而为<a>说法</a>。由闻法故则正<a>修行</a>。即得清净如来实礼。善男子如来出世若不出世。法性法界一切有情。如来藏常恒不变</p>
<p>　　复次善男子。若诸有情可厌烦恼藏缠。为彼除害烦恼藏故。净如来智故。如来应正等觉。为于菩萨而说法要。作如是事令彼胜解。既胜解已于法坚持。则于一切烦恼随烦恼而得解脱。当于是时如来应正等觉。于其世间而得其数。是能作于如来佛事。尔时世尊说伽他曰</p>
<p>　　如彼莲花可厌恶并其胎叶及须蕊</p>
<p>　　譬如天眼而观见是如来藏无所染</p>
<p>　　若能除去萎花叶于中即见如来身</p>
<p>　　复不被诸烦恼染则于世间成正觉</p>
<p>　　今我悉见诸有情内有如来微妙体</p>
<p>　　除彼千俱胝烦恼令厌恶如萎莲花</p>
<p>　　我为彼等而除遣我智者常说妙法</p>
<p>　　佛常思彼诸有情悉皆愿成如来体</p>
<p>　　我以佛眼而观见一切有情住佛位</p>
<p>　　是故我常说妙法令得三身具佛智</p>
<p>　　复次善男子譬如蜜房。悬于大树其状团圆。有百千蜂遮护其蜜。求蜜丈夫以巧方便。驱逐其蜂而取其蜜随蜜所用。如是如是善男子。一切有情犹如蜜房。为俱胝百千烦恼随烦恼之所藏护。以佛智见能知此已。则成正觉。善男子如是蜜房。智者丈夫既知其蜜。亦复了知于俱胝百千众烦恼蜂之所守护。如是一切有情。以如来智见知已成佛。于彼为俱胝百千烦恼随烦恼之所遮覆。善男子如来以巧方便力。为害蜂者教诸有情。驱逐欲嗔痴慢憍覆忿怒嫉悭烦恼随烦恼故。如是说法。令诸有情不为烦恼之所染污。无复逼恼亦不附近。善男子云何此等有情。我以如来智见为净。除故于诸世间而作佛。事善男子以清净眼。见诸有情如是清净。尔时世尊说伽陀曰</p>
<p>　　犹如蜜房状团圆众蜂护而所隐覆</p>
<p>　　求蜜丈夫而见已悉皆驱逐于众蜂</p>
<p>　　我见有情在三有亦如蜜房无有异</p>
<p>　　俱胝众生烦恼蜂彼烦恼中如来住</p>
<p>　　我佛常为净除故害彼烦恼如逐蜂</p>
<p>　　以巧方便为说法令害俱胝众烦恼</p>
<p>　　云何成佛作佛事常于世间如蜜器</p>
<p>　　犹如辩才说好蜜令证如来净法身</p>
<p>　　复次善男子。譬如稻麦粟豆。所有精实为糠所裹。若不去糠不堪食用。善男子求食之人。若男若女以其杵臼舂去其糠而充于食如是如是。善男子如来应供正遍知。以如来眼。观见一切有情具如来体。为烦恼皮之所苞裹。若能悟解则成正觉。坚固安住自然之智。善男子彼如来藏。处在一切烦恼之中。如来为彼有情除烦恼皮。令其清净而成于佛。为说于法。常作是念。何时有情[兑*皮]去一切烦恼。藏皮得成如来出现于世。尔时世尊说伽他曰</p>
<p>　　譬如稻谷与粟床大<a>小麦</a>等及于豆</p>
<p>　　彼等为糠之所裹是不堪任于所食</p>
<p>　　若能舂杵去于糠于食种种而堪用</p>
<p>　　精实处糠而不堪不怀有情为作利</p>
<p>　　我常观见诸有情以烦恼裹如来智</p>
<p>　　我为除糠说妙法愿令速悟证菩提</p>
<p>　　与我等法诸有情住百烦恼而藏裹</p>
<p>　　为令净除我说法何时速成诸佛身</p>
<p>　　复次善男子。譬如臭秽诸恶积聚。或有丈夫怀挟金砖于傍而过。忽然俣落坠于秽中。而是金宝沉没臭秽。或经十年或二十年。或五十年或百千年处于粪秽。是其本体不坏不染。亦不于人能作利益。善男子有天眼者。见彼金砖在于臭秽。告余人言丈夫汝往。于彼粪秽之中有金胜宝。其人闻已则便取之。得已净洗随金所用。善男子臭秽积聚者。是名种种烦恼及随烦恼。彼金砖者是名不坏法。有天眼者则是如来应正遍知。善男子。一切有情如来法性真实胜宝。没于烦恼臭秽之中。是故如来应正等觉。为于有情除诸烦恼臭秽不净。而说妙法当令成佛。出现世间而作佛事。尔时世尊说伽他曰</p>
<p>　　譬如有人怀金砖忽然俣落于粪秽</p>
<p>　　彼处秽中多岁年虽经久远而不坏</p>
<p>　　有天眼者而观见告余人言此有金</p>
<p>　　汝取应洗随意用如我所见诸有情</p>
<p>　　没烦恼秽流长夜知彼烦恼为客尘</p>
<p>　　自性清净方便说令证清净如来智</p>
<p>　　复次善男子譬如贫穷丈夫。宅内地中有大伏藏。纵广正等一俱卢舍。满中盛金。其金下深七丈大量。以地覆故。其大金藏曾不有言语。彼丈夫丈夫我在于此名大伏藏。彼贫丈夫心怀穷匮。愁忧苦恼日夜思惟。于上往来。都不知觉。不闻不见彼大伏藏在于地中。如是如是善男子一切有情住于执取作意舍中。而有如来智慧。力无所畏诸佛法藏。于色声香味触耽着受苦。由此不闻大法宝藏。况有所获。若灭彼五欲则得清净</p>
<p>　　复次善男子如来出兴于世。于菩萨大众之中。开示大法种种宝藏。彼胜解已则便穿掘。入菩萨住如来应供正遍知。为世间法藏。见一切有情未曾有因相。是故譬喻说大法藏为大施主。无碍辩才无量智慧。力无所畏不共佛法藏。如是善男子。如来以清净眼。见一切有情具如来藏。是以为于菩萨宣说妙法。尔时世尊说伽他曰</p>
<p>　　譬如贫人家伏藏金宝充满在于中</p>
<p>　　是彼不动不思惟亦不自言是某物</p>
<p>　　彼人虽复为主宰受于贫乏而不知</p>
<p>　　彼亦不说向余人而受贫穷住苦恼</p>
<p>　　如是我以佛眼观一切有情处穷匮</p>
<p>　　身中而有大伏藏住诸佛体不动摇</p>
<p>　　见彼体为菩萨说汝等穿斯大智藏</p>
<p>　　获得离贫作世尊能施无上之法财</p>
<p>　　我皆所说而胜解一切有情有伏藏</p>
<p>　　若能胜解而精勤速疾证于最胜觉</p>
<p>　　复次善男子譬如藤子多罗子。赡部果子阿摩罗果子。由其子芽展转相生成不坏法。若遇地缘种植于其。久后成大树王。如是如是善男子。如来以如来眼。见一切有情欲嗔痴贪无明烦恼乃至皮肤边际。彼欲嗔痴无明烦恼藏中有如来藏性。以此名为有性。若能止息名为清凉。则名<a>涅槃</a>。若能净除无明烦恼是有情界。是则名为大智聚体。彼之有情名大智聚。若佛出现于天世间说微妙法。若见此者则名如来。善男子若彼见如来应正等觉。令诸菩萨摩诃萨。咸皆悟解如来智慧令显现故。尔时世尊说伽他曰</p>
<p>　　譬如藤子之中树藤芽一切而可得</p>
<p>　　于根赡部咸皆有由其种植复得生</p>
<p>　　如是我见悉无余一切有情喻藤子</p>
<p>　　无漏最胜佛眼观是中备有如来体</p>
<p>　　不坏是藏名有情于中有智而不异</p>
<p>　　安住在定处寂静亦不动摇无所得</p>
<p>　　为彼净故我说法云何此等成正觉</p>
<p>　　犹如种子成大树当为世间之所依</p>
<p>　　复次善男子譬如贫人。以一切宝作如来像长可肘量。是贫丈夫欲将宝像经过险路。恐其盗却即取臭秽故破弊帛。以缠其像不令人测。善男子是贫丈夫在于旷野忽然命终。如来宝像在于臭秽弊恶帛中。弃掷于地<a>流转</a>旷野。行路之人往来过去践踏跳蓦。不知中有如来形像。由彼裹在臭秽帛中弃之在地。而皆厌恶岂生佛想。是时居住旷野诸天以天眼见。即告行路余人而言。汝等丈夫此秽帛中有如来像。应当速解一切世间宜应礼敬。如是如是善男子。如来以如来眼。见一切有情如彼臭秽故帛烦恼。长于<a>生死</a>险道旷野之所流转。受于无量傍生之身。彼一切有情烦恼臭秽故弊帛中。有如来体如我无异。如来为解烦恼秽帛所缠裹故。为诸菩萨而说妙法。云何得净如来智见去离烦恼。得一切世间之所礼故犹如于我。尔时世尊说伽他曰</p>
<p>　　譬如秽帛令厌恶缠裹彼之如来体</p>
<p>　　宝像秽帛之所缠弃于旷野险恶处</p>
<p>　　诸天天眼而见已即告行路余人言</p>
<p>　　宝像在彼臭帛中应当速解而恭敬</p>
<p>　　我以天眼如是见我观一切诸有情</p>
<p>　　被烦恼帛之所缠极受忧恼生死苦</p>
<p>　　我见烦恼秽帛中结跏趺坐如来体</p>
<p>　　安住寂然不倾动皆无所有解脱者</p>
<p>　　为见彼已而惊悟汝等谛听住胜觉</p>
<p>　　一切有情法如是于怖畏中常有佛</p>
<p>　　即解彼已现佛身彼时一切烦恼静</p>
<p>　　是故号名于如来人天欢喜而供养</p>
<p>　　复次善男子或有孤独女人。恶形臭秽容貌丑陋如毕舍支。人所见者厌恶恐怖。止于下劣弊恶之家。偶然交通腹中怀姙。决定是为转轮王胎。然彼女人虽复怀姙亦曾无有如是思念。唯怀贫匮下劣之心。由心羸劣常作是念。我形丑陋寄于下劣弊恶之家。而过时日。亦不足知是何人类生于我腹。如是如是善男子。一切有情无主无依。生三有中寄于下劣弊恶之舍。为生死苦之所逼迫。然一一有情有如来界具如来藏。是彼有情不觉不知。善男子如来不令一切有情而自欺诳。佛为说法。善男子汝等莫自欺诳。发大坚固精进之心。汝等身中皆有佛体。于其后时毕成正觉。汝今已入于菩萨数即非凡夫。久后亦堕于如来数即非菩萨。尔时世尊说伽他曰</p>
<p>　　譬如妇人无依主形容丑恶令厌怖</p>
<p>　　寄于弊恶下劣家或时而有王胎孕</p>
<p>　　彼怀如是之胎孕决定是为转轮王</p>
<p>　　其王威德七宝围统领四洲为主宰</p>
<p>　　彼愚丑女曾不知于已腹中有如是</p>
<p>　　在于贱贫弊恶舍怀贫穷苦心忧恼</p>
<p>　　我见一切诸有情无主受于穷迫苦</p>
<p>　　在于<a>三界</a>中耽乐身中法藏如胎藏</p>
<p>　　如是见已告菩萨一切有情具法性</p>
<p>　　胎中世利有光明应生恭敬勿欺诳</p>
<p>　　发坚精进以修持不久自身成作佛</p>
<p>　　不久当坐菩提场解脱无量俱胝众</p>
<p>　　复次善男子。譬如以蜡作模。或作马形象形男形女形。泥裹其上而用火炙。销炼真金铸于模内。候其冷已。是其工匠将归舍宅。其模外为黑泥覆弊。形状燋恶内有金像。或工匠及工匠<a>弟子</a>。知其模冷即坏其泥既净持已。于须臾顷是金宝像则便清净。如是如是善男子。如来以如来眠观见一切有情。如金像模外为烦恼泥所覆裹。于内虚冲满有佛法无漏知宝。善男子我今观见一切有情悉皆如是。在菩萨众而说妙法。若菩萨摩诃萨。若得寂静清凉。如来为彼有情。以金刚器仗净其<a>法眼</a>。除其烦恼及随烦恼。为净如来智宝藏故。善男子如来犹如持宝像者。善男子而破彼色及随烦恼。令得解脱是名如来。善男子如来应正等觉。见一切有情如来藏。为无边俱胝烦恼藏中之所沉没。为彼有情破烦恼藏。于佛智见安立无上正等菩提。尔时世尊说伽他曰</p>
<p>　　譬如外色泥作模于内空虚无所有</p>
<p>　　销炼真金满铸泻其数或百或一千</p>
<p>　　工匠之人知冷已则破其泥现于像</p>
<p>　　泥除则净其宝像匠意雕琢皆成就</p>
<p>　　我见一切诸有情犹如金像在泥模</p>
<p>　　烦恼于外而盖覆如来之智处于内</p>
<p>　　若得寂净及清凉前际清净智菩萨</p>
<p>　　以<a>法器</a>仗而捶击烦恼由斯悉摧坏</p>
<p>　　所有如来之佛子犹如金像令可爱</p>
<p>　　常得天世人供养<a>圆满</a>身相具十方</p>
<p>　　我见一切诸有情如是清净成善逝</p>
<p>　　成就善逝成佛眼满足无上萨婆若</p>
<p>　　佛告金刚慧菩萨言。善男子若在家<a>出家</a>善男子善女人。于此如来藏经典法要。受持读诵书写经卷。为他广说得福无量。或有善男子善女人或余菩萨。为于积集如来智故。精勤供养一切如来。于一一世界。成就如是色三摩地。由此色三摩地威力。过恒河沙诸佛世界。过恒沙数俱胝那庾多现在诸佛。于一一佛所供养承事。并及菩萨声闻僧众。如是乃至过五十恒河沙诸佛世尊。当于和畅安乐之时。各送百千珍妙楼阁。一一量高十踰缮那。纵广正等一踰缮那。如是一切以宝成天妙香器。散种种花成办种种受用之具。日日如是乃至千劫。金刚慧若苾刍苾刍尼邬波索迦邬波斯迦。发菩提心于此如来藏经。取其一喻。或在于身或在经卷。金刚慧以此福业与前福业。如来安立百分迦罗分千分百千分俱胝分。俱胝百分。俱胝千分俱胝百千分。俱胝那庾多百千分。不及于此迦罗一分。乃至算数譬喻所不能及。金刚慧若有善男子善女人。求无上菩提者。于彼诸佛世尊并及菩萨声闻大众。取曼陀罗花百千斛。日日供养复满千劫。金刚慧若余苾刍苾刍尼邬波索迦邬波斯迦。发菩提心闻此如来藏经法要。乃至合掌礼敬作<a>随喜</a>语。金刚慧以此胜福善根。与前善根献花功德。如来安立比前功德。百分迦罗分千分无数分。不如一分。尔时世尊说伽他曰</p>
<p>　　或有乐求菩提者闻此经典而受持</p>
<p>　　乃至书写于经卷若能恭敬于一偈</p>
<p>　　应听彼福而无量发生无量福德藏</p>
<p>　　得闻如来之藏经若能求胜菩提行</p>
<p>　　以神通力住上乘供养恭敬人中尊</p>
<p>　　并及十方声闻众乃至满足于千劫</p>
<p>　　多千劫数如恒沙超于彼数不思议</p>
<p>　　一一世间行无量纯以宝作妙楼阁</p>
<p>　　其量高十踰缮那纵广有一踰缮那</p>
<p>　　涂香<a>烧香</a>而供养于中七宝微妙座</p>
<p>　　以妙缯彩敷其上及余妙座皆敷设</p>
<p>　　其数犹如恒河沙一一供养于诸佛</p>
<p>　　一一送彼如来所所有刹中诸如来</p>
<p>　　其数犹如恒河沙悉皆供养而承事</p>
<p>　　若有智者闻此经取于一喻而正行</p>
<p>　　若能受持及读诵此福超过前福聚</p>
<p>　　有情归依于此经疾证于彼无上觉</p>
<p>　　此如来藏相应法若智菩萨能思惟</p>
<p>　　一切有情胜法性速疾<a>觉悟</a>自然智</p>
<p>　　佛告金刚慧。以此得知如是法门。于诸菩萨摩诃萨成多利益。能引萨婆若智。金刚慧我念过去无量无数广大不思议无量不可说劫从此已后。当于是时有佛。名常放光明如来应正等觉明行圆满善逝世间解调御士无上丈夫天人师佛婆伽梵。金刚慧以何因缘彼佛世尊。名常放光明金刚慧彼佛世尊常放光明。如来应正等觉为菩萨时在母胎中。以身光明透彻干外。普照东方十佛刹土微尘等百千世界。如是照已。乃至南西北方四维上下。各十佛刹微尘等百千世界普皆照曜。金刚慧彼诸世界。由于菩萨在母胎中身光普照。而是光明令人适悦发生欢喜。金刚慧由彼菩萨身光照故。微尘数百千世界。是中有情为光照触。获大威德色相具足。具念具慧具行具智具于辩才。是彼诸世界中一切有情。堕于<a>地狱</a>傍生阎魔罗界阿苏罗趣者。由彼菩萨身光明照。光才触已。一切皆舍恶趣之身生于人天。是彼诸世界所有人天。由于菩萨身光照触。皆于无上菩提。得不退转获五神通。是彼诸世界所有不退转菩萨。以彼菩萨身光照触。光才触已悉皆成就无生法忍。各各获得名五百功德转陀罗尼。如是微尘百千世界。由彼菩萨身光明照成吠琉璃。黄金为绳以界八道。一切宝树八行布列。花果庄严色香殊异。是诸宝树香风摇击。从其树出和雅悦意微妙之声。所谓佛声法声僧声菩萨声。菩提声根力觉分解脱等持等至之声。由宝树声。彼微尘数百千界中一切有情。悉皆获得法喜<a>禅悦</a>。是诸世界中所有一切有情。远离地狱傍生阎魔罗界阿苏罗趣。是彼菩萨在母腹中。光明如月合掌而住。昼夜六时常放光明。乃至诞生。金刚慧是彼菩萨。亦初生已便成正觉。彼佛世尊既成佛已。而于身中常放光明。乃至般涅槃时常放光明。彼佛世尊般涅槃后。所有<a>舍利</a>置于塔中常放光明。金刚慧以是因缘。彼时人天号彼世尊。名为常放光明如来。复次金刚慧。彼佛世尊常放光明。如来住世之时。有一菩萨名无量光。与二十俱胝菩萨以为眷属。是时无量光菩萨。于彼常放光明如来应正等觉。已曾问此如来藏法门。金刚慧是彼常放光明如来应正遍知。于五百劫不起于座。广宣说此如来藏经。以种种句于法了别。无碍辩才百千譬喻。哀愍摄受彼菩萨故。是故广演此如来藏甚深法要。于彼十方各十佛刹微尘数俱胝百千世界中。菩萨以小功力而皆警觉。金刚慧彼中菩萨。闻此如来藏经。乃至得闻此经名号。一切渐次善根成熟。已成熟已。各于异国而成正觉。除四菩萨摩诃萨不取菩提。金刚慧勿生异念。当彼之时无量光菩萨。岂异人乎即汝身是。何以故。汝金刚慧于彼。往昔为菩萨时名无量光。金刚慧彼佛世时。其四菩萨不取菩提者。所谓曼殊室利菩萨得大势菩萨。观自在菩萨则汝金刚慧。是为第四。金刚慧如是大利益如来藏法要。菩萨摩诃萨。由闻此故佛智成就。尔时世尊说伽他曰</p>
<p>　　昔常放光明世尊过去之世无量劫</p>
<p>　　以身常放大光明照曜俱胝百千界</p>
<p>　　初成无上正觉已彼时无量光菩萨</p>
<p>　　问彼世尊此法王如是经典彼时说</p>
<p>　　常彼佛时闻此经从于彼佛而闻已</p>
<p>　　悉皆获得胜菩提唯除于此四菩萨</p>
<p>　　得大势及观自在曼殊室利为第三</p>
<p>　　第四即汝金刚慧当于是时闻此经</p>
<p>　　昔时无量光菩萨即是于汝金刚慧</p>
<p>　　当于彼时为佛子我曾于先行胜行</p>
<p>　　闻此妙经之名号从师子憧如来所</p>
<p>　　恭敬合掌闻此经我昔由此善根业</p>
<p>　　速得最胜菩提位是故智者持此经</p>
<p>　　尔时世尊复告金刚慧菩萨言。若善男子善女人。被于业障之所缠缚。得闻此如来藏经。受持读诵为他敷演。由彼闻此经典读诵受持。讽诵敷演书写经卷。以小勤劳业障销灭佛法现前</p>
<p>　　尔时具寿庆喜白佛言。世尊若有善男子善女人缠缚业障。彼得几佛世尊。加持说法。获得多闻。得与如是法要相应。佛言庆喜。若善男子善女人。于百佛所得加持说法。或有二百或三四五百。或千或二千。或三四五六七八九。或十千佛所加持说法。或有二百千。或有俱胝那庾多百千佛所。得说法闻持。庆喜若有菩萨。得此如来藏法。书写经卷读诵受持。思惟其义为他广说。而彼菩萨应作是念。我今获得无上菩提。其人应受人天阿苏罗供养恭敬。佛说是已唯然欢喜。尔时世尊复说伽他曰</p>
<p>　　菩萨闻此修多罗作是思惟获胜觉</p>
<p>　　若有人手得此经人天礼拜应恭敬</p>
<p>　　诸佛世尊大导师称赞彼人人中最</p>
<p>　　亦名最胜之法王若经入干彼人手</p>
<p>　　是人照曜如满月应受礼敬如世尊</p>
<p>　　能持法炬为世雄由入此经于彼手</p>
<p>　　尔时世尊说是经已。金刚慧菩萨摩诃萨等。并诸菩萨诸大声闻众。人天阿苏罗等。闻佛所说欢喜奉行</p>
		</div>
		
		
		</div></div><hr><script charset='utf-8' src='../../js/footer.js'></script></body></html>