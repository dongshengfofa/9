<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛吉祥德赞' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛吉祥德赞</center></div><div class='fo'><center>经文出处:来自无量光明网</center><br/><br>
			<p style="text-align: center">第一卷&nbsp;&nbsp; 第二卷&nbsp;&nbsp; 第三卷</p>
<p>　　<strong>佛吉祥德赞 </strong>卷上</p>
<p>　　尊者寂友造</p>
<p>　　西天译经<a>三藏</a>朝奉大夫试光禄卿传法大师赐紫臣施护奉诏译</p>
<p>　　我今归命佛<a>世尊</a>称赞最上诸功德</p>
<p>　　时语如语不诳语实语法语如义语</p>
<p>　　正语寂语<a>无我</a>语显示第一义谛门</p>
<p>　　出现诸身普遍眼善施光明常观照</p>
<p>　　开诸有情智慧目破彼所有痴暗冥</p>
<p>　　十力真实而出生已到最上清凉地</p>
<p>　　四无所畏等具足作大光明持灯炬</p>
<p>　　开发明焰布光照施彼炽盛大明聚</p>
<p>　　发起坚固精进行不减一切胜功德</p>
<p>　　释迦师子大吼音能说无缚<a>正法</a>者</p>
<p>　　<a>世间</a>八法不能染最上清净大悲者</p>
<p>　　梵王帝释毗<a>沙门</a>及余天等咸恭敬</p>
<p>　　我佛常出妙巧语甘美甚深复广大</p>
<p>　　正真如理<a>解脱</a>音复能了知一切语</p>
<p>　　广大清净如<a>虚空</a>最上族氏王宫生</p>
<p>　　<a>佛光</a>明如日月光<a>天人</a>阿修罗供养</p>
<p>　　己得七觉支妙宝建立最上法宝幢</p>
<p>　　愚痴暗翳悉开明黄金光聚身照耀</p>
<p>　　人中最上人中尊已断贪恚痴等染</p>
<p>　　人中奔拏利迦华人中诸妙莲华等</p>
<p>　　清净<a>生死</a>忧悲恼无明憍慢悉已除</p>
<p>　　永塞斗战诤讼门永断相续诸染种</p>
<p>　　付授诸法不秘惜摧我慢幢竖法幢</p>
<p>　　转正法轮利众生坏生死轮息诸苦</p>
<p>　　奢摩他水湛然净如海流注深无底</p>
<p>　　已能枯竭爱源流是故充满功德水</p>
<p>　　见者咸生忻悦心于一切处无所著</p>
<p>　　能舍己身为众生冤亲二处悉平等</p>
<p>　　色如真金初出焰舌比莲华广清净</p>
<p>　　身光照耀净复明炽盛如金亦如电</p>
<p>　　精进勤策以为腰安住三摩地为颈</p>
<p>　　智慧通达为顶门次第而表庄严相</p>
<p>　　如来勇猛<a>无畏</a>尊一切广远悉通达</p>
<p>　　能摧魔力大象龙善说最上诸法语</p>
<p>　　安住胜妙忍辱乐已断一切爱缠缚</p>
<p>　　正智安立智坚牢智慧深广无破智</p>
<p>　　最上难得优昙华具百千种胜功德</p>
<p>　　如来圣尊值复难具足无边功德法</p>
<p>　　如地能持诸种子安定寂静复广大</p>
<p>　　如来智慧亦复然具足无边功德法</p>
<p>　　无垢无染本清净沐浴身心调伏尊</p>
<p>　　引导众生<a>彼岸</a>行宣说正法救世者</p>
<p>　　三十二相悉具足八十种好复庄严</p>
<p>　　百福俱圆胜妙身广大最上无等比</p>
<p>　　已于诸法得<a>自在</a>显示清净胜义门</p>
<p>　　智能遍诸境界中智金刚破诸烦恼</p>
<p>　　已能调伏世间境发悟希望性已除</p>
<p>　　对治烦恼尽无余广大辩才无障碍</p>
<p>　　布施持戒及忍辱精进<a>禅定</a>并智慧</p>
<p>　　诸波罗蜜悉已圆阿私陀仙常供养</p>
<p>　　佛是高胜功德山功德藏并功德海</p>
<p>　　<a>自觉</a>觉他觉行圆声闻十方而普震</p>
<p>　　无边言说无边德辩才无尽亦无边</p>
<p>　　佛一切智无上尊归命佛为大恩者</p>
<p>　　归命善作世间护随应诸法悉已闻</p>
<p>　　自智通达诸法门稽首最胜知法者</p>
<p>　　先以自智见诸法证得无上大菩提</p>
<p>　　后觉众生利亦然稽首自他真觉者</p>
<p>　　真实了知诸梵行无破无断色力坚</p>
<p>　　具足清白复周圆稽首净修梵<a>行者</a></p>
<p>　　无忘失法已安住勇猛坚固最胜尊</p>
<p>　　佛心广大量无边悉能照达苦乐性</p>
<p>　　佛为最胜善调御复称无上二足尊</p>
<p>　　诸沙门中大沙门稽首沙门无过者</p>
<p>　　佛已具修诸净行能作世间大医王</p>
<p>　　复为胜观解脱尊稽首导师大智慧</p>
<p>　　调伏寂静近寂静安住最上调伏心</p>
<p>　　得入第一义谛门稽首已到清凉地</p>
<p>　　一切合掌作恭敬应受人天最初供</p>
<p>　　堪为人天施<a>福田</a>归命福生无上士</p>
<p>　　知法知义知时量如实知自亦知他</p>
<p>　　自他根性悉了知了知此彼数取趣</p>
<p>　　三摩呬多诸根寂诸行所作悉周圆</p>
<p>　　戒禁具足妙无瑕稽首大力三摩地</p>
<p>　　安住无灭三摩地无患无动离诸危</p>
<p>　　已无高下取舍心结生相续悉永离</p>
<p>　　如妙高山心安固不退转智悉能成</p>
<p>　　遍一切处智常随稽首无胜无灭智</p>
<p>　　了知诸法无能胜佛是爱见善见尊</p>
<p>　　智爱善爱德无边稽首爱憎平等者</p>
<p>　　最上威仪众喜爱具足美妙诸辩才</p>
<p>　　辩才随意破愚痴稽首宣畅正语者</p>
<p>　　名称广大复希有遍<a>三界</a>中而普闻</p>
<p>　　世间智者随问言佛皆善答无隐覆</p>
<p>　　佛威仪相胜无比见者咸生适悦心</p>
<p>　　普令世间喜爱生稽首善施<a>欢喜</a>者</p>
<p>　　迅疾言说无重复平等无等无差别</p>
<p>　　美味具足妙言音稽首语言无等等</p>
<p>　　佛是人中大智者复为最上人中仙</p>
<p>　　世间异见悉不生稽首远离邪思觉</p>
<p>　　已息忧悲诸苦恼蠲除染法尽无余</p>
<p>　　轻浮动乱过不生稽首永离诸过者</p>
<p>　　毁呰如来心不下赞誉如来心不高</p>
<p>　　称讥平等智安然稽首不着于谤赞</p>
<p>　　平坦高下及染净苦法乐法与爱憎</p>
<p>　　佛智无著亦无差稽首如来善语者</p>
<p>　　众生恶语无义利如来善覆无显彰</p>
<p>　　行诸施法摄世间稽首正真能语者</p>
<p>　　恶人恶语固触娆佛心无动而安然</p>
<p>　　善言恶语等无差稽首爱恚平等者</p>
<p>　　黄金琉璃真珠宝斯为世间最上珍</p>
<p>　　如来已离贪爱心观同草木土石等</p>
<p>　　如来已离三种慢其心安定而寂然</p>
<p>　　床敷卧具及诸珍见来求者皆给施</p>
<p>　　于利非利无喜恚轻慢亦生喜舍心</p>
<p>　　无忧无恼过不生稽首智破邪法者</p>
<p>　　已能远离诸娆恼常说亲近诸善人</p>
<p>　　不说世间利养言亦无虚妄等言说</p>
<p>　　言说随意复自在言说调寂离喜乐</p>
<p>　　言说纯一净无瑕稽首言说寂静者</p>
<p>　　言说甘美而无著言说能伏一切魔</p>
<p>　　言说决定离世间稽首已离诸无智</p>
<p>　　已能远离颠倒见已离轻浮动乱缘</p>
<p>　　已离一切非语言稽首善言摄化者</p>
<p>　　常行无谄无诳行顺行清净真实心</p>
<p>　　广行爱敬实无虚稽首已度生死难</p>
<p>　　一切所作善成就是为正法出生门</p>
<p>　　见者欢喜世间尊稽首归命清净士</p>
<p>　　归命亲说诸法教随宜无转烦恼除</p>
<p>　　正善了知出离门趣证菩提真实法</p>
<p>　　无破高胜归向法善启世间寂净门</p>
<p>　　乃至正妙广宣扬天人世间利乐法</p>
<p>　　如来所说诸法语离诸爱欲染着声</p>
<p>　　不调伏声悉已除稽首善<a>说法</a>教者</p>
<p>　　如来久修诸净命心无动乱本安然</p>
<p>　　三处平等念住心稽首能仁三不护</p>
<p>　　佛已断除疑惑语平等分位常所行</p>
<p>　　<a>涅槃</a>无异胜爱门稽首广大证入者</p>
<p>　　佛为最上胜道者具足众德天人尊</p>
<p>　　<a>神通</a>方便悉圆成稽首已得诸自在</p>
<p>　　稽首归依众德圆十号满足无比等</p>
<p>　　如来应供正等觉明行具足善逝尊</p>
<p>　　世间解了无上士调语丈夫天人师</p>
<p>　　佛世尊号普称扬是故我今伸赞礼</p>
<p>　　如来无染无发悟离胎藏生<a>殊胜</a>生</p>
<p>　　能满众生诸愿求稽首善摄一切法</p>
<p>　　示生清净圣王种广大富贵复尊高</p>
<p>　　悉能弃舍而<a>出家</a>稽首下心离高举</p>
<p>　　具足最上诸色力端严相好见者忻</p>
<p>　　世诸妙境悉弃捐稽首清净解脱者</p>
<p>　　戒律清净具无缺如应能说即能行</p>
<p>　　大智大慧大圣尊稽首同事摄益者</p>
<p>　　佛语正白复妙善断除贪欲过不生</p>
<p>　　一切染法悉蠲除宣说正因正业语</p>
<p>　　说诸行语离缠缚常以柔软爱言宣</p>
<p>　　沙门<a>婆罗门</a>众中如来语言常先胜</p>
<p>　　面相圆正离颦蹙正顺先导而安然</p>
<p>　　善来爱语摄众生稽首正说摄诸过</p>
<p>　　所出语言皆具足无畏语业善称扬</p>
<p>　　深语正语智语言稽首如来息恶语</p>
<p>　　佛语无著无依止亦无违背诸语言</p>
<p>　　所有言说悉无边稽首能敷了义语</p>
<p>　　巧美语言善辩才利乐悲愍诸众生</p>
<p>　　广启众生调伏门稽首圣法性调伏</p>
<p>　　佛是正法调伏士离尘诸法调伏尊</p>
<p>　　无等法门调伏师以无量法调伏者</p>
<p>　　如来戒具足同等定慧具足亦无差</p>
<p>　　解脱具足本同源解脱知见具无异</p>
<p>　　圣正吉祥大觉者最上调伏同一门</p>
<p>　　常于林野息众缘随意坐卧而安止</p>
<p>　　以不害相而说法无绮语相而说法</p>
<p>　　无动转相而说法示出离相而说法</p>
<p>　　已断轮回相说法可爱涅槃相说法</p>
<p>　　无他苦相而说法善自性相而说法</p>
<p>　　世间利益相说法离邪见相而说法</p>
<p>　　同异生相而说法不转相续相说法</p>
<p>　　稽首无住相说法照明真实义真实</p>
<p>　　若法若智实亦然说明了义破疑惑</p>
<p>　　说法正白善分别平等高下普言宣</p>
<p>　　正道邪道悉显彰利非利事皆善了</p>
<p>　　若善不善悉分别通达正教邪教门</p>
<p>　　功德已圆过已除稽首自他能度者</p>
<p>　　能以善法破恶趣乐中非乐方便说</p>
<p>　　世间生灭真实知善说最胜诸法宝</p>
<p>　　如来真实最上教三界所作能成就</p>
<p>　　善趣恶趣悉了知<a>善恶</a>事中智无倒</p>
<p>　　了知缚脱本来性而能善说缚脱门</p>
<p>　　邪正染净悉能知善不善义皆明了</p>
<p>　　已能具足最上善具善行者普称扬</p>
<p>　　救拔一切恶趣中如来悲为一味药</p>
<p>　　稽首天仙最上士不着甚深禅定乐</p>
<p>　　不生适悦喜爱心誓度愚迷贪欲海</p>
<p>　　自身广大诸色相毕竟<a>圆满</a>可称扬</p>
<p>　　三界最胜应供尊我今归命不可议</p>
<p>　　<strong>佛吉祥德赞 </strong>卷中</p>
<p>　　尊者寂友造</p>
<p>　　西天译经三藏朝奉大夫试光禄卿传法大师赐紫臣施护奉诏译</p>
<p>　　归命如来胜妙相足下平满善安住</p>
<p>　　千辐轮文现足心辋毂众相皆圆满</p>
<p>　　如兜罗绵手足软鞔网光现手足间</p>
<p>　　手足诸指妙纤长足跟圆满趺相称</p>
<p>　　足趺修高复充满腨如伊泥邪鹿王</p>
<p>　　双臂修圆摩膝轮阴相藏密犹龙马</p>
<p>　　发毛端润皆上靡一一身毛悉右旋</p>
<p>　　身皮细滑垢不侵身真金色光晃耀</p>
<p>　　手足颈肩七处满项及膊腋悉充圆</p>
<p>　　容仪敦肃妙端严身相修广复[月*庸]直</p>
<p>　　如诺瞿陀身圆满上半身如师子王</p>
<p>　　常光面向各一寻四十齿平不疎缺</p>
<p>　　四牙鲜白妙锋利常得味中最上味</p>
<p>　　舌相薄净广复长<a>梵音</a>深妙犹天鼓</p>
<p>　　音声闻者皆悦意复如迦陵频伽声</p>
<p>　　眼睫齐整状牛王眼睛皎洁绀青色</p>
<p>　　眉间柔软妙毫相右旋清净如螺白</p>
<p>　　鸟瑟腻沙顶庄严稽首大丈夫相具</p>
<p>　　归命如来随形好指爪狭长如赤铜</p>
<p>　　手足指圆悉纤长手足诸指皆次第</p>
<p>　　筋脉盘结复深隐两踝俱隐而不粗</p>
<p>　　充满柔软足安平回顾右旋鹿王等</p>
<p>　　行步直进如象王明显端严无障碍</p>
<p>　　自在次序状鹅王举身随转步安审</p>
<p>　　身分次第而高显平等随转身不曲</p>
<p>　　善相属着坚固身身净光明离翳暗</p>
<p>　　身支安定不掉动端直身相善圆满</p>
<p>　　妙童子相清净身柔软妙好悉无比</p>
<p>　　腹形方正无欠缺不[穴/爪]不凸广复圆</p>
<p>　　右旋深厚妙脐轮净无点窍无减下</p>
<p>　　身支近触离诸过悉无靥点疣赘等</p>
<p>　　譬如莲华垢不侵亦复离诸不寂静</p>
<p>　　面轮圆满皎清净身相具足而无减</p>
<p>　　舌相广长如赤铜柔软复如莲华叶</p>
<p>　　唇色光润而可爱如频婆菓及赤铜</p>
<p>　　水云击响等音声复如象王大震吼</p>
<p>　　音声深远复美妙一切闻者咸悦意</p>
<p>　　手软犹如兜罗绵手文深明而不断</p>
<p>　　四牙锋利妙坚固最上清净复齐平</p>
<p>　　诸齿方整鲜白齐眼相修广如莲叶</p>
<p>　　眼睫稠密而不白眉润不白复修长</p>
<p>　　耳轮长广厚复圆身毛一一皆润泽</p>
<p>　　额广平正相殊妙上半身分悉充圆</p>
<p>　　首发稠密整复长绀青旋转而光润</p>
<p>　　乃至广及佛胸臆俱有喜旋德相文</p>
<p>　　螺髻绀青妙庄严稽首不可见顶相</p>
<p>　　归命处非处智力过现未来业皆知</p>
<p>　　禅定解脱等持门了别自他诸根性</p>
<p>　　种种信解悉通达种种界趣亦悉知</p>
<p>　　他心种类了无差宿住<a>随念</a>智具足</p>
<p>　　照明一切生灭法诸漏已尽漏无余</p>
<p>　　如是十力智周圆稽首如来大精进</p>
<p>　　如来漏尽无余染觉了诸法亦无余</p>
<p>　　故称正等正觉尊我今稽首伸敬礼</p>
<p>　　一切染法平等说诸出离道亦善宣</p>
<p>　　一切觉了尽无余稽首能仁初觉者</p>
<p>　　佛具不坏正智慧普尽无余现觉尊</p>
<p>　　正智破诸邪智心佛真觉已无余觉</p>
<p>　　自境界及他境界一切境界所作成</p>
<p>　　于彼一切根义中佛是无能胜根者</p>
<p>　　相中无余相所缘非色种现皆悉断</p>
<p>　　无生重檐久已除已彻缘生河流底</p>
<p>　　二种无智痴暗离发生二种智光明</p>
<p>　　复离二种疑求心建立二种决定智</p>
<p>　　已得尽智世间句智障已离法圆明</p>
<p>　　具足胜依寂止门具足胜处善安住</p>
<p>　　具足一切所应行明行具足色相圆</p>
<p>　　具足种姓及语言获神通果善救度</p>
<p>　　身语意业悉不护无著无尽智凝然</p>
<p>　　决定不退转智门智说不坏因时相</p>
<p>　　种种因门皆觉了种种果门亦悉知</p>
<p>　　种种烦恼及对治稽首如来善觉者</p>
<p>　　无二言说无尽辩善说不退转法者</p>
<p>　　世间八法不染心稽首善达功德岸</p>
<p>　　佛三阿僧祇劫中积集难行一切行</p>
<p>　　运大悲心而普覆自他能渡烦恼流</p>
<p>　　了知三苦极微细由愍苦故起大悲</p>
<p>　　三界所缘诸性中大悲普及一切处</p>
<p>　　如来智性中平等若冤若亲而等观</p>
<p>　　悲心广大不可量普摄一切众生类</p>
<p>　　佛为众生说一药身病心病普令安</p>
<p>　　毕竟极苦亦蠲除稽首善说妙药者</p>
<p>　　纯一真实决定行决定纯善无染尊</p>
<p>　　决定不复染法生一向为他善长养</p>
<p>　　不以己利求于他自所得乐悉弃舍</p>
<p>　　随宜方便悲愍心决定调伏众生病</p>
<p>　　众生所应调伏时如来善知而无失</p>
<p>　　为众生作不请友普令得度起悲心</p>
<p>　　能仁善说妙法药治彼生法苦根源</p>
<p>　　照明众生过现身了知烦恼无边性</p>
<p>　　断除众生烦恼病佛知时量悉无差</p>
<p>　　随其何病药堪除世尊如应为说药</p>
<p>　　如来所行一切行修习如理悉周圆</p>
<p>　　若一若多出现门和合了知皆无碍</p>
<p>　　如来功满已能到一切智智清凉地</p>
<p>　　知道识道说道尊胜道众道归向者</p>
<p>　　拯拔一切轮回苦令诸众生离缠缚</p>
<p>　　普令得渡烦恼流坚固惭愧具足者</p>
<p>　　能善建立圣法幢表示诸行无常法</p>
<p>　　开示尽灭离贪门显示寂灭出离道</p>
<p>　　能善表示诸法者能以诸法教授尊</p>
<p>　　能作利益大导师稽首善施欢喜者</p>
<p>　　常说示教利喜语具大威德大神通</p>
<p>　　最上清净大梵尊稽首自在复炽盛</p>
<p>　　已息种姓诸言论复断族氏诸语言</p>
<p>　　世间人事语亦亡稽首常说正法语</p>
<p>　　如来行步常寂静无阔无狭平正行</p>
<p>　　顺善而行见者忻表示如来善行相</p>
<p>　　如来不坏正知见具足如先所作性</p>
<p>　　成诸福事断疑根离分卫心入聚落</p>
<p>　　出必显明众所睹无依无转最上尊</p>
<p>　　胜妙殊特众吉祥纯一具足梵行者</p>
<p>　　能善了知<a>五蕴</a>法复能具足七法行</p>
<p>　　已能摧灭我慢心稽首能破愚痴网</p>
<p>　　如来已得无动法复能具足深广心</p>
<p>　　善能成就七圣财稽首善学三学者</p>
<p>　　佛大丈夫所应赞邪异诸境不能怖</p>
<p>　　远离一切不吉祥稽首已到调伏地</p>
<p>　　梵行真实善安立上下纵广悉归依</p>
<p>　　常以无畏施众生稽首于法离取着</p>
<p>　　归命佛大阿<a>罗汉</a>一切漏尽无染尊</p>
<p>　　所作已办德圆明稽首已除诸重担</p>
<p>　　逮得己所作义利尽诸有结障蠲除</p>
<p>　　安住正智解脱心稽首出离解脱者</p>
<p>　　已证无言解脱理爱尽取尽而解脱</p>
<p>　　心无忘失解脱圆稽首无颠倒心者</p>
<p>　　佛心无量复广大无别异法善修心</p>
<p>　　心得离系烦恼除稽首已破诸异类</p>
<p>　　尽诸染业得清净已证无余依涅槃</p>
<p>　　人中最胜解脱尊战死魔军而得胜</p>
<p>　　于诸善法不放逸善住<a>正念</a>正智慧</p>
<p>　　善开寂眼视众生稽首善救生死苦</p>
<p>　　善觉众生无明睡善破众生诸愚痴</p>
<p>　　佛勤勇起精进心策发一切<a>懈怠</a>者</p>
<p>　　诸不善中施善法诸堕学中开学门</p>
<p>　　诸怖畏中施无畏不安隐者令安隐</p>
<p>　　诸暗冥中作明照诸不善中令修善</p>
<p>　　诸过失中功德生诸罪业中除罪业</p>
<p>　　令违逆者知恩德能满众生意所求</p>
<p>　　咒明成就真实修稽首能破烦恼者</p>
<p>　　佛已远离诸诳妄心无躁动不高举</p>
<p>　　尊胜显示吉祥门稽首佛为福生处</p>
<p>　　一刹中生一切行不共一切神通种</p>
<p>　　毕竟成就最上门一切处离非句义</p>
<p>　　一切疑惑及杂说决定正语悉能破</p>
<p>　　诸吉祥行平等修善知一切众生意</p>
<p>　　已能摄伏诸他语犹如猛火焚干薪</p>
<p>　　烧诸烦恼义亦然稽首安住正士法</p>
<p>　　具诸吉祥具惭愧世间主宰胜寂默</p>
<p>　　释迦牟尼大导师盎儗啰娑瞿昙族</p>
<p>　　离诸烦恼痴黑暗悲愍普摄诸众生</p>
<p>　　常于利他摄益中具足广多诸胜行</p>
<p>　　佛于一切众生类一切增上所行中</p>
<p>　　佛以大智常观察普集世间利益事</p>
<p>　　具足六通调伏智德智说智及时智</p>
<p>　　一切对治胜神通界趣胜解业障智</p>
<p>　　说法最胜神通具三调伏时善开化</p>
<p>　　一切文义善解圆稽首辩才无尽智</p>
<p>　　佛已具足如说辩善满诸行到彼岸</p>
<p>　　一切功德解脱周显示胜身心清净</p>
<p>　　闻佛音者心欢喜佛自所行悉周圆</p>
<p>　　不堕一切言说中不取自分功德相</p>
<p>　　平等先证最初道次集大行不遗余</p>
<p>　　众生大担负堪任于诸相中得寂静</p>
<p>　　已圆大慈等功德未尝远离于舍行</p>
<p>　　以正智慧摄众生于长夜中遍观察</p>
<p>　　如来常发大勇悍以诸善行教众生</p>
<p>　　复于一切众生中已得悲心善平等</p>
<p>　　佛是悲愍世间者第一义谛善解了</p>
<p>　　如来三眼已圆明三种称赞善具足</p>
<p>　　如来已具三不护显示三界无垢尊</p>
<p>　　四念处行广通达名句文身自在者</p>
<p>　　巧妙无尽随意辩一切说示智悉通</p>
<p>　　种类语言善解知随处辩才悉无碍</p>
<p>　　诸违背中作顺向诸恚怒中作清净</p>
<p>　　于诸慢中发敬心弃舍一切利养事</p>
<p>　　所行正真复最上以自力能现证尊</p>
<p>　　清净一切言说门稽首语言无执着</p>
<p>　　出善来语如义语具足一切正所行</p>
<p>　　如来一切功德圆稽首无忘失法者</p>
<p>　　最上摄益胜调御欢喜悲愍诸众生</p>
<p>　　悲心坚固欲利他稽首常欲利乐者</p>
<p>　　佛与众生有恩德常为善友及知识</p>
<p>　　如父如母能出生欲令众生得善乐</p>
<p>　　佛为众生亲教师善说胜义诸法教</p>
<p>　　最上句义如理宣使令了知一切性</p>
<p>　　如来常以无著说无增无减善称扬</p>
<p>　　大悲不断相续生稽首善见处非处</p>
<p>　　<strong>佛吉祥德赞</strong> 卷下</p>
<p>　　尊者寂友造</p>
<p>　　归命作大师子吼出生一切善行门</p>
<p>　　于一切性如实知无胜知见遍一切</p>
<p>　　善化众生时无间宣说无边诸法门</p>
<p>　　最先破彼无明卵随觉一切诸法者</p>
<p>　　觉了众生大正士<a>觉悟</a>微妙诸法尊</p>
<p>　　于无我理已觉明善觉诸业自性者</p>
<p>　　觉了一切界分量了知生灭本来性</p>
<p>　　于诸苦法如实知善悟真实自性者</p>
<p>　　善能觉悟无娆恼世间自性悉觉知</p>
<p>　　破诸恶见智开明觉了一切因果者</p>
<p>　　觉了三界出离相故复修诸极难行</p>
<p>　　身无疲倦执相工然于小法不厌离</p>
<p>　　毕竟方便善摄益宣说中道诸法门</p>
<p>　　善哉释迦牟尼尊顶礼归命应供者</p>
<p>　　最上说者寂默者最上最胜我大师</p>
<p>　　善摄众生诸意乐于诸事相悉不取</p>
<p>　　具足一种称赞者善能成就四摄法</p>
<p>　　<a>六和</a>敬法善宣扬六常行行已圆满</p>
<p>　　安立甚深正知见得诸等持寂静善</p>
<p>　　善法中无放逸心已证先佛所成道</p>
<p>　　觉了甚深正道者开发甚深智光明</p>
<p>　　于彼无寻无伺道稽首如来证悟者</p>
<p>　　总聚智者所知境微细甚深悉觉知</p>
<p>　　显示二种涅槃界尽证一切涅槃道</p>
<p>　　众生长夜起虚妄佛方便说无妄法</p>
<p>　　众生没在生死泥佛为垂手善接度</p>
<p>　　众生堕在恶趣者佛方便力为拯拔</p>
<p>　　诸众生起生等怖佛为引示无畏处</p>
<p>　　自具广大威神力身现一切色相宝</p>
<p>　　内藏心宝妙圆明宣说无比正法宝</p>
<p>　　佛不为他所摄伏一切无能违佛者</p>
<p>　　安住一切欢喜门佛一切相皆圆满</p>
<p>　　无上沙门正真行如莲华开智清净</p>
<p>　　普集梵行尽无余稽首梵行已立者</p>
<p>　　虽明世间围陀典不坏一切圣法教</p>
<p>　　洗涤一切诸罪垢获得第一增上法</p>
<p>　　善能成就持明法能善引示寂静处</p>
<p>　　导师开示善乐门轮回旷野为善导</p>
<p>　　常离一切诸暗冥开熙怡眼常观视</p>
<p>　　毕竟无染清净尊罪福无动行解脱</p>
<p>　　能于自身观空性爱见已尽善无染</p>
<p>　　于诸欲境离想心离染烦恼及分别</p>
<p>　　心住寂静诸事业默然法中得解脱</p>
<p>　　最上寂静大牟尼一切清净无染者</p>
<p>　　出世功德已广大善布世间大明照</p>
<p>　　世间妄境悉能观圆满真实诸法想</p>
<p>　　爱绳已断神通具善发智慧大光明</p>
<p>　　破彼一切依着心于诸意乐皆寂静</p>
<p>　　如来已离诸过失所应敬礼及供养</p>
<p>　　一切无利恶法除一切利益相应者</p>
<p>　　佛与众生为善友无足二足第一者</p>
<p>　　安住念慧诸性中善具无忘失法者</p>
<p>　　佛于义无义自性和合依止而不着</p>
<p>　　生死此岸怖已除能证涅槃彼岸乐</p>
<p>　　佛善依止正道行听闻无谬心无减</p>
<p>　　诸清净中佛最尊广大色相慧光照</p>
<p>　　世间所有耽欲味佛智久已善出离</p>
<p>　　智慧称赞涅槃门稽首如来决定说</p>
<p>　　无染见及无染思无染语并无染业</p>
<p>　　无染命与无染勤无染念兼无染定</p>
<p>　　解脱无染智无染于<a>戒定慧</a>善安住</p>
<p>　　一切结缚悉断除破诸烦恼颠倒处</p>
<p>　　如来梵行所出生已住最上清凉地</p>
<p>　　一切所作寂静尊不着世间敬爱事</p>
<p>　　已能断除五分结复能具足六分法</p>
<p>　　起一平等护念心四依成就而无缺</p>
<p>　　纯一真实无别异平等弃舍世所爱</p>
<p>　　无倒思惟真正心已得一切轻安者</p>
<p>　　心善解脱慧解脱纯一梵行善安立</p>
<p>　　如来最上胜丈夫是故归命广称赞</p>
<p>　　稽首胜大阿罗汉离名离相离分位</p>
<p>　　出过名相分位门名相分位皆寂静</p>
<p>　　善见心能息欲焰欲境贪爱染皆除</p>
<p>　　于诸欲染离含藏及离一切欲过失</p>
<p>　　善修七种观想法善说菩提分法门</p>
<p>　　一切已能胜伏他佛是勇猛无畏者</p>
<p>　　离痴断染胜中胜戒力增上无罪者</p>
<p>　　具善智慧微妙心内摄种种功<a>德行</a></p>
<p>　　无疑离染常喜足已息世间诸妄源</p>
<p>　　大沙门事作已成稽首真实欢喜者</p>
<p>　　佛为摩耨惹中胜已于其身善观察</p>
<p>　　应得已得诸说门稽首如来无比喻</p>
<p>　　正念胜观一切觉不为他伏能伏他</p>
<p>　　已得寂静无所为稽首牛王胜上者</p>
<p>　　无量甚深住寂默正智常行安乐行</p>
<p>　　如其法律妙威仪稽首身严心寂静</p>
<p>　　诸行妙圆语善说身现头陀难行相</p>
<p>　　言无戏论住正真稽首离贪正命士</p>
<p>　　如来尊胜复自在犹如<a>帝释天</a>中胜</p>
<p>　　所向正顺复善观语言谦下而和美</p>
<p>　　一切清净清净者善爱无著广清净</p>
<p>　　成熟功德香充满稽首已到最上处</p>
<p>　　佛是最上大仙王广积功德满无减</p>
<p>　　净行已圆谄已除稽首正智光明聚</p>
<p>　　身心清净复轻安已息一切诸冤对</p>
<p>　　寂慧广慧大慧尊塞忿恚源常欢喜</p>
<p>　　补特伽罗中无胜不可称量离诸着</p>
<p>　　句身通达已无疑稽首能仁善解者</p>
<p>　　<a>教化</a>调伏中最上无上可爱作光明</p>
<p>　　无求无慢无爱着稽首无诳清净者</p>
<p>　　已离暗翳无所染补特伽罗中最上</p>
<p>　　已得善寂大名称稽首无著无缠缚</p>
<p>　　迷惑耽着久已离无我取相我见除</p>
<p>　　初中后善法宣扬善文善义皆圆满</p>
<p>　　众生处苦无疲懈佛方便故令休息</p>
<p>　　众生不趣出离门佛方便故令出离</p>
<p>　　如来不住于灭法常行救度摄世间</p>
<p>　　复于广大正法门稽首大智悉包摄</p>
<p>　　已息邪妄诸分别善离一切寻求道</p>
<p>　　催诸恶法号胜人离七种染圆梵行</p>
<p>　　如空欲泥不能染清净常依止梵行</p>
<p>　　虽除染法了性空出过语言心无著</p>
<p>　　佛常安住身念性佛心已过于二边</p>
<p>　　正智深密勇力尊吉祥门中善身者</p>
<p>　　稽首大悲不思议一切所作自通力</p>
<p>　　他劣弱者助营修他善美者必随顺</p>
<p>　　佛是金刚坚固身从真实处所出生</p>
<p>　　安住一切相应门得大涅槃最上乐</p>
<p>　　如来已得最上利弃舍自乐而不着</p>
<p>　　引示世间安隐处广为众生说正道</p>
<p>　　归命大觉尊现证正觉道</p>
<p>　　不修梵行者佛善为建立</p>
<p>　　佛是知道者识道说道者</p>
<p>　　佛为正道尊诸道所归向</p>
<p>　　佛从照明生复是智生者</p>
<p>　　义生及法生善说明了义</p>
<p>　　诸义出离者人中大师子</p>
<p>　　人中大象龙人中大仙王</p>
<p>　　人中正知者人中智勇尊</p>
<p>　　人中胜无比人中极最上</p>
<p>　　人中殊妙士人中白莲华</p>
<p>　　无怖及无惊无怯亦无惧</p>
<p>　　佛是离怖者无畏无奔竞</p>
<p>　　怖畏险难除断灭诸怖难</p>
<p>　　自出过怖境复令他亦出</p>
<p>　　自断灭怖难复令他亦断</p>
<p>　　自渡怖难海复令他亦渡</p>
<p>　　离身毛喜竖离身毛悚立</p>
<p>　　佛胜无比等亦复无等等</p>
<p>　　功德不可称已过于称量</p>
<p>　　复不可取像亦无各别分</p>
<p>　　胜补特伽罗唯一而无二</p>
<p>　　佛是自然智而无同等者</p>
<p>　　广利诸众生稽首一切智</p>
<p>　　诸天人世间梵魔沙门中</p>
<p>　　佛是最上尊复为无胜者</p>
<p>　　佛宝甚希有而亦复难得</p>
<p>　　遇佛宝出生实希有难得</p>
<p>　　佛是广大眼复为大光明</p>
<p>　　大曜大明照大灯大光炬</p>
<p>　　无暗大炽明已得最上法</p>
<p>　　根力觉道圆不与声闻共</p>
<p>　　若无利益事如来即不生</p>
<p>　　无利不现化无利亦不隐</p>
<p>　　佛为诸群品利益故出生</p>
<p>　　悲愍诸世间作诸利乐事</p>
<p>　　于诸天人中佛是<a>正见</a>者</p>
<p>　　以正道法律普教示一切</p>
<p>　　复一切众中佛为所爱尊</p>
<p>　　咸起敬爱心作尊重观想</p>
<p>　　佛是所亲近及随从恭敬</p>
<p>　　顶礼见真如吉祥最上宝</p>
<p>　　佛慧眼光明复从慧眼生</p>
<p>　　开发慧焰明持广大慧炬</p>
<p>　　燃慧灯普耀大慧破诸暗</p>
<p>　　一切性自性如来悉照了</p>
<p>　　如来胜慧根微妙复最上</p>
<p>　　如来大慧力而不可屈伏</p>
<p>　　积无尽慧财具无价慧宝</p>
<p>　　持快利慧刀执胜慧器仗</p>
<p>　　秉锋利慧剑慧无堕无减</p>
<p>　　佛善开正慧觉了一切法</p>
<p>　　广慧为宫殿正智者安处</p>
<p>　　坚固慧为墙周匝而密护</p>
<p>　　不思议正慧为阶梯进趣</p>
<p>　　无屈伏胜尊无异心安住</p>
<p>　　不为他所伏亦伏无所取</p>
<p>　　而于三界中所应供养者</p>
<p>　　一切现观察一切无所著</p>
<p>　　所应知已知所应离已离</p>
<p>　　所应得已得胜所作已作</p>
<p>　　己事悉周圆为世间教授</p>
<p>　　佛是大圣者精进未曾有</p>
<p>　　已安立清净希有广大行</p>
<p>　　现证最上道希有难思法</p>
<p>　　获得取上句饮涅槃<a>甘露</a></p>
<p>　　拔除爱网根绝诸过失本</p>
<p>　　善行无别异无染法能着</p>
<p>　　善生及善体胜善而出家</p>
<p>　　善本所从来稽首善来者</p>
<p>　　无动不思议智者智中尊</p>
<p>　　谄曲过染除已渡烦恼海</p>
<p>　　相应行解脱解脱诸缠缚</p>
<p>　　已得无取心已尽一切漏</p>
<p>　　已尽过失边已破一切毒</p>
<p>　　已断一切障尽烧诸见网</p>
<p>　　所有邪妄言及邪妄见闻</p>
<p>　　邪念邪作事佛一切已离</p>
<p>　　蕴处界诸法随广略善说</p>
<p>　　依止净无缚诸依止中胜</p>
<p>　　无救者为救无归者作归</p>
<p>　　诸无趣向者佛为作趣向</p>
<p>　　已渡生死海遍入诸境界</p>
<p>　　所应现化处一切皆能到</p>
<p>　　诸堕恶趣者佛常知常思</p>
<p>　　即以善方便而普为救度</p>
<p>　　无贪及无嗔无痴善根具</p>
<p>　　大身<a>常住</a>身悲愍利益者</p>
<p>　　身被释种服广作吉祥事</p>
<p>　　希有精进力大智正识者</p>
<p>　　戒忍法真实内心常精进</p>
<p>　　广大复甚深具足诸功德</p>
<p>　　光明大照耀调伏心洁白</p>
<p>　　犹湛水澄清善种现圆满</p>
<p>　　世间清净眼青优钵罗华</p>
<p>　　广大而殊妙周遍十方界</p>
<p>　　寂止性润泽一切智妙月</p>
<p>　　佛德广无边是故我称赞</p>
		</div>
		
		
		</div></div><hr><script charset='utf-8' src='../../js/footer.js'></script></body></html>