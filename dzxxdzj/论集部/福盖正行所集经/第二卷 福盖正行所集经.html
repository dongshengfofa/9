<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 福盖正行所集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 福盖正行所集经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 福盖正行所集经</strong></p>
<p>
	　　<a>龙树菩萨</a>集</p>
<p>
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉诏译</p>
<p>
	　　尔时<a>帝释天</a>主。首戴摩尼殊妙宝冠。从忉利天。来诣佛所。见佛身相。众德庄严。心大<a>欢喜</a>。得未曾有。头面敬<a>礼佛</a><a>世尊</a>足。以大妙音。称扬佛德。若诸众生。睹佛相好。发希有心。供养恭敬。尊重赞叹。则能破坏四种魔业。成就义利。获大吉祥。汝等<a>天人</a>。及诸魔梵。皆当至此。觐无上尊。是时有诸持明大仙。日月天子。及诸宿曜。水天。火天。多闻天。焰摩天。大梵天。力坚天。那罗延天。钵啰[口*女]摩那天等。及诸龙神。夜叉。乾闼婆。阿修罗。迦楼罗。紧那罗。毕[(匕/示)*(入/米)]多。毗舍遮。塞健陀等。如是众类。皆共一心。供养<a>礼拜</a>赞佛功德。是出<a>世间</a>。第一智慧。广大名称。靡不闻知。<a>舍利弗</a>等。诸大声闻。皆不能了彼智境界。自苏弥卢顶。至色究竟天。一切有情。咸共谛观如来。应供。正遍知。明行足。善逝。世间解。无上士。调御丈夫。天人师。佛世尊。其所<a>说法</a>。言无虚妄。初中后善。其言巧妙。其义深广。能破寡闻无智众生愚痴暗钝。令彼闻已。生大<a>觉悟</a>。乐修正行。增益慧命。决定得免恶道怖畏。能辟<a>涅盘</a>广大城门。入不思议<a>解脱</a>境界</p>
<p>
	　　此经中说福盖先因。云何了知。闻是说已。广行净施。坚持禁戒。于世欲乐。不生爱乐。诸有善利。咸生信顺。如是修作。速得成就。譬如有人。于夜暗中。持大炬火。入大舍宅。于彼方处。皆得明见。是中所有珍宝库藏。种种什物。若精若粗。各各显现。悉能受用。获安隐乐。若复有人。于此经中。受持读诵。乐闻深义。亲近法师。如理思惟。心生觉悟。当知是人。能于<a>生死</a>长夜之中。秉大智炬。入涅盘城。于甚深法若理若事。悉能了解。咸得通达。离诸疑惑。破诸痴暗。出离轮回。心得解脱。而能受用无尽法乐</p>
<p>
	　　如世尊说。有漏世间。不生胜慧。唯正智灯。能破痴暗。是故智者当求出世无漏<a>正法</a>。于佛所说契经论议相应教法。应善观察。如诸有情。造福非福。各受彼报。定无差忒。当知世间。皆因缘生。若无众生。则无烦恼。若无烦恼。则无<a>地狱</a>。是故我今说因缘法。非如外道邪执异见。无因<a>无缘</a>。生一切法。彼计棘刺铦利。何人所削。禽兽羽毛。谁为彩绘。是事显然。何假因业。由此了知。世间所有。出于自然。不须修作。如来知已。起大悲心。怜愍<a>教化</a>。以智光明。灭彼痴暗。渐令悟入一切智智。舍本邪见。于<a>佛法</a>中。心得解脱</p>
<p>
	　　此经中说。佛所教诲。说施等法。能出轮回。得诸快乐。现见世间诸有情类。造福非福。受苦乐报。如给孤独长者。发净<a>信心</a>。以三十俱胝金银珍宝。奉施如来。及诸<a>弟子</a>。阿[少/(兔-、)]楼驮大阿<a>罗汉</a>等。造立精舍。兴大供养。现生获得无量福报。具大名称。安隐富饶。种种帑藏。悉皆盈溢。亲属朋友。奴婢仆从。广多炽盛。皆得<a>圆满</a>。受用无尽<a>殊胜</a>快乐。斯由施故。感报如是。又诸如来。大悲怜愍一切众生。如世医王。能以良药。善疗世间风癀痰癊。种种诸疾。使令除愈。如来亦尔。善说法药。能祛众生根随烦恼。令得解脱。然彼有情。无善种子。无有资粮。不发勇猛。不求解脱。三毒痼疾之所缠缚。如是之人。难可化度。是故如来。平等大悲。无冤亲想。授与法药。使之服行。为说布施持戒等行。常当受持甚深经典</p>
<p>
	　　又彼人身。极为难得。譬如盲龟。遇浮木孔。勤修十善。求离苦际。纵得人身。不生中国。诸根不具。或于佛法。心不爱乐。或复生彼无佛世界。或由恶业。受喑痖报。口不能宣诸佛正法。于佛功德。不能了知。又诸众生。愚痴所覆。邪见惑心。背善知识。坏正法船。摧法宝山。伐智林木。逃解脱城。辟三恶道。不能入解净心信索。不能建立真实法幢。则为焚烧天中宫殿。积聚世间广大珍财。自恃豪富。起大我慢。无智愚痴。不善观察。不修惠施。亦不受用。为彼悭曜之所执持。不悟此身。老病死苦。常所随逐。造诸恶业。不能发露。彼盛年时。色力充实。身形光泽。濯去诸垢。常生爱乐。及其衰老。身肢颤动。皮肤缓皱。多生黑点。唇口干焦。气息喘迫。发白稀少。牙齿疎落。体生疮癣。肌肉消瘦。诸根暗塞。筋急拘牵。头足相近。行步迟留。一切身分。犹如执缚。意欲所至。须假扶掖。歌舞嬉戏。不复思惟。上妙美味。无复能食。设欲饮啖。喉不能咽。目视文字。不能辩了。意欲所嘱。言不分明。出入息微。气不相续。涎涕流落。便利污身。腹胀绞痛。呻吟远彻。唯有皮骨。偃卧在床。面现丑状。生大恐怖。是时有风。触肢节间。犹如针刺。痛不可忍。一切医师。舍之而去。无量忧恼之所烧煮。一切爱乐悉为他有。一切珍财。咸尽弃舍。如霹雳火。破坏无余。无所觉知。奄然长逝。<a>刹那</a>变异。令人怖惧。父母妻子。内外亲属。悲哽流泪。心腑痛裂。迭相号呼。舍我何去。于彼他世。独一而往。犹如幼商无其侔侣。入大黑暗。趣大险难。堕大深坑。没大<a>苦海</a>。无归无救。无所依止。琰摩使者。黑夜母天。怒目利牙。丑状可畏。愤怒叱责。絷缚而去。其疾如风。至琰摩所。生不崇善。死归苦处。无量锋刃。从空而下。斫刺身分。断坏肢节。剖心割舌。血肉交溃。手足指节。截而弃掷。唯有筋骨。连持不散。受大苦恼。寻即闷绝。业风所吹。倏尔还活。长时受苦。业尽得脱</p>
<p>
	　　若诸众生。信顺佛语。乐作福业。利益安乐一切众生。随其所须。而能给与。于寒冻者与其炎燠。于烦热者为作清凉。于渴乏者汲以清泉。于饥餧者施之饮食。溺河流者济之船筏。无居止者给其舍宅。于贫穷者赐之财帛。于诤讼者劝令和顺。于独<a>行者</a>为作侪侣。于病苦者示之良药服令轻安。为蛇螫者<a>真言</a>加持消除其毒。恃我慢者授以智剑令自调伏。各悉令得安隐快乐。若能如是。利乐众生。现在即得如意福报。于他世中。唯此福业。为其伴侣。为归为救。为所依止</p>
<p>
	　　若诸众生。惯习悭业。于胜<a>福田</a>。不能惠施。设<a>佛弟子</a>如优波离。来化彼人。心亦不喜。不信施福。能招乐报。集积<a>罪恶</a>。后受轮回。设得为人。生下劣族。或屠杀家。或除粪家。造车。作[叠*毛]。捕鱼。窑师。耕夫。织者。作剃发人。染浣衣人诸不善处。衣食弊乏。为他役使。手足皴裂。多苦多求。日无少暇。复为诸病之所缠缚。疥癞。疮癣。痔瘘。痈疽。嗽疟。泻痢。癫狂。热病。如是等疾。逼恼其身。羸瘦憔悴。手足挛躄。唇口喎斜。头发髼乱。两目流泪。下色求人。着破弊衣。拖挽而进。或复遗弃。亦不觉知。为风所吹。形体裸露。坐卧粪壤。犹为自娱。自拔其发。殊无惭耻。语往来者。顾我何为。或持破器。遍经里巷。得少残食。以自活命。百千蝇虫。竞来丛唼。内外垢秽。众所恶贱。由不善因之所招集。自作恶行。复教他作。是人则为苦恼之藏。是故世尊常以大悲。怜念一切。使令发心。决定悔过。速令解脱诸恶过患</p>
<p>
	　　此经中说。唯自修作正行福业。能招人天富乐胜报。是故<a>比丘</a>。受持此经。为人演说。如说<a>修行</a>。则令自他福盖成就</p>
<p>
	　　尔时世尊住王舍城。迦兰陀竹园。时提婆达多。极大愚痴。以恶毒心。损害佛法。为作百千障碍留难。不能动乱佛一毛端。即时语彼阿阇世王。当出严敕。宣布城中。不得一人往诣佛所。及以饮食。而为供养。当知瞿昙则无所得。必当舍此。远适他国。王闻是说。信而从之。时彼城中诸优婆塞。知是事已。咸曰。苦哉。今王舍城。无有主宰。如来出世。难得值遇。如优昙钵罗花。云何大王信受邪师。不听我等往诣供养。不许如来摄受我辈。尊者阿难陀。闻是语已。即往白佛。佛语之曰。我豫知已。奚必轸虑。于我法中。未尝有一声闻弟子。有所阙乏。况我身耶。时佛世尊。放大光明。照王舍城。皆令清净。触斯光者。身心泰然。是时帝释睹<a>佛光</a>明。以天眼观。知其所由。发大勇猛。现大威德。为大檀越。兴大供养</p>
		

	
	

		</div></div><hr><script charset='utf-8' src='../../js/footer.js'></script></body></html>