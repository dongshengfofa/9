<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十卷　大宗地玄文本论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十卷　大宗地玄文本论</center></div><div class='fo'><center>经文出处:来自无量光明网</center><br/><br>
			<p>
	　　<strong>第二十卷　大宗地玄文本论</strong></p>
<p>
	　　<a>马鸣菩萨</a>造</p>
<p>
	　　<a>真谛</a><a>三藏</a>译</p>
<p>
	　　现示本因决定证成除疑生信大决择分第三十九</p>
<p>
	　　如是已说校量过患呵责诽谤现示罪业大决择分。次当说现示本因决定证成除疑生信大决择分。其相云何。偈曰</p>
<p>
	　　我于往昔无量劫随<a>世尊</a>修<a>菩萨</a>行</p>
<p>
	　　一时世尊王家奴国名金水其王名</p>
<p>
	　　宝金轮藏此大王有三十亿奴婢类</p>
<p>
	　　有六十亿大白马金银等宝亦无尽</p>
<p>
	　　有最下奴名常信于中大王告常信</p>
<p>
	　　汝受此六十亿马不离守护令无伤</p>
<p>
	　　尔时彼奴受诸马常恒不离无伤护</p>
<p>
	　　如是六十亿白马经一日食百两金</p>
<p>
	　　时常信作如是念我身唯一马众多</p>
<p>
	　　难哉难哉无伤畜此诸马恶驰难禁</p>
<p>
	　　今何方便能护持常信作是念已讫</p>
<p>
	　　则便依师学术方术力变作万白马</p>
<p>
	　　六十亿白马中中[(〦/日)/(山/大)][(〦/日)/(山/大)][打-丁+咒][打-丁+咒]立化马</p>
<p>
	　　发大声作如是唱马马皆悉作<a>礼拜</a></p>
<p>
	　　尔时有中中化马皆悉先前作礼拜</p>
<p>
	　　余诸马皆随礼拜作如是事已讫后</p>
<p>
	　　化马责小咎皆杀诸马更皆伏从化</p>
<p>
	　　常信所愿悉成就都无所忧怪之心</p>
<p>
	　　常信更复作是念此诸马皆从我化</p>
<p>
	　　除其为资具黄金造作善业易秽报</p>
<p>
	　　告诸马作如是唱谛听谛听诸畜生</p>
<p>
	　　我身并及汝等身于过去世心负悔</p>
<p>
	　　具作一切恶业障亦奴亦马生此处</p>
<p>
	　　恒一切时不<a>自在</a>病苦所逼饥寒乱</p>
<p>
	　　一时不得其安乐若此生中不作善</p>
<p>
	　　后世亦受如是报去去无有出离期</p>
<p>
	　　如宜汝等诸畜生除自资具供德处</p>
<p>
	　　须臾饥渴感长乐我人有思心欲修</p>
<p>
	　　无其闲闲空过时况汝等畜生之身</p>
<p>
	　　形秽心浊修何时如宜从我化无逆</p>
<p>
	　　其国中有<a>殊胜</a>鸟名曰雅音声<a>觉悟</a></p>
<p>
	　　此鸟声不可思议人闻其音大悲慨</p>
<p>
	　　尔时彼六十亿马闻常信所语已讫</p>
<p>
	　　一时发大声悲哭至十日量无休息</p>
<p>
	　　如是诸马其声响与雅音声觉悟鸟</p>
<p>
	　　平等平等无差别尔时常信马皆喜</p>
<p>
	　　百两金分为二分一分以为生长具</p>
<p>
	　　一分以为<a>福田</a>分福田分五十两金</p>
<p>
	　　造作一金刚佛像总有六十亿佛像</p>
<p>
	　　最上第一大白马名曰长严杂色见</p>
<p>
	　　常信及诸马皆死第二生中皆悉人</p>
<p>
	　　同一眷属不相离<a>出家</a>学道勤<a>修行</a></p>
<p>
	　　彼六十亿出家人皆名马鸣无别名</p>
<p>
	　　从过去立名字故过去常信今释迦</p>
<p>
	　　彼时六十亿白马今时六十亿马鸣</p>
<p>
	　　最第一马杂色见今时中我身而已</p>
<p>
	　　第三生中亦人身随世尊行菩萨行</p>
<p>
	　　第四生中亦得人随世尊习忍辱行</p>
<p>
	　　转转经过五百生次生中嗔因缘故</p>
<p>
	　　得重蛇身受大苦次生中受大鱼身</p>
<p>
	　　次生中亦得蛇身以蛇身诣世尊所</p>
<p>
	　　投体忏悔发惭愧以偈表意发大心</p>
<p>
	　　次生中得人同分随世尊发愿系属</p>
<p>
	　　则世尊作如是愿我若成觉道<a>圆满</a></p>
<p>
	　　宣说百亿修多罗普利益广略众生</p>
<p>
	　　我则作如是誓愿造作一百释明论</p>
<p>
	　　分利益广略众生如次后后经多生</p>
<p>
	　　世尊满足行因海安住法界山王位</p>
<p>
	　　我亦渐渐修因行证入第八不动地</p>
<p>
	　　我则往诣世尊所稽首顶礼立一面</p>
<p>
	　　尔时世尊告我言我念往昔无量劫</p>
<p>
	　　汝我同住一处中发愿作系属因缘</p>
<p>
	　　如宜汝造作论教我灭度后兴<a>正法</a></p>
<p>
	　　我则更顶礼和南向世尊作如是白</p>
<p>
	　　我今不知作论法雅闇都无所觉达</p>
<p>
	　　唯愿世尊为迷子开晓造作论教法</p>
<p>
	　　尔时世尊告我言善哉善哉善男子</p>
<p>
	　　谛听谛听善思念我当为汝分别说</p>
<p>
	　　善男子诸<a>佛法</a>藏无量无边不说劫</p>
<p>
	　　无穷尽亦无分界如是无量法藏海</p>
<p>
	　　若广说论若略说皆通该摄无余持</p>
<p>
	　　是名造作论教法我亦重疑更作请</p>
<p>
	　　法门海无量无边我今未满福智海</p>
<p>
	　　居学位中未究竟皆摄无余持何得</p>
<p>
	　　尔时世尊告我言法门大海虽无量</p>
<p>
	　　有摄无量宗本法若具摄此宗本法</p>
<p>
	　　是名说摄诸法藏我亦更作如是白</p>
<p>
	　　云何名为宗本法其数几有可知不</p>
<p>
	　　尔时世尊告我言所言宗本法体者</p>
<p>
	　　谓三十四法大海若有论者具此法</p>
<p>
	　　名言圆满大海论若有论者不具者</p>
<p>
	　　名言一分小智论以如是大要因缘</p>
<p>
	　　我今依三十四法该摄安立无余说</p>
<p>
	　　因缘品类虽无量而总言略说如是</p>
<p>
	　　劝持<a>流通</a>发大愿海大决择分第四十</p>
<p>
	　　如是已说现示本因决定证成除疑生信大决择分。次当说劝持流通发大愿海大决择分。其相云何。偈曰</p>
<p>
	　　愿此圆满大海论遍不思议尘刹中</p>
<p>
	　　出生无量般若日消除无边无明闇</p>
<p>
	　　转作三宝之大海无非法而功德藏</p>
<p>
	　　非请感周遍相应非劝策自然成就</p>
		

	
	

		</div></div><hr><script charset='utf-8' src='../../js/footer.js'></script></body></html>