<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十五卷 大乘集菩萨学论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十五卷 大乘集菩萨学论</center></div><div class='fo'><center>经文出处:来自无量光明网</center><br/><br>
			<p>
	　　<strong>第二十五卷 大乘集<a>菩萨</a>学论</strong></p>
<p>
	　　西天译经<a>三藏</a>朝散大夫试鸿胪少卿宣梵大师赐紫<a>沙门</a>臣日称等奉诏译</p>
<p>
	　　念三宝品第十八之四</p>
<p>
	　　论曰。谓诸菩萨或以因缘遇诸难事。<a>正念</a>对治不生惊怖。如般若经说。复次<a>舍利子</a>。若菩萨摩诃萨设于恶兽难中。不生惊恼亦无怖畏。何以故是菩萨即作是念。我当利益诸众生故一切皆舍。若诸恶兽欲啖我者。我当施与速得<a>圆满</a>施波罗蜜。愿我当成阿耨多罗三藐三菩提时。国土清净不闻诸恶虫兽之名。复次<a>舍利</a>子。若菩萨摩诃萨于怨贼难中不生惊恼亦无怖畏。何以故。是菩萨若己所有皆悉能捐。即作是念。若诸怨贼来欲所须。我当与之。乃至劫取断我命根。身语意业亦无嗔恨。速得圆满戒波罗蜜。及得具足忍波罗蜜。愿我当成阿耨多罗三藐三菩提时。国土清净不闻如是怨贼之名。复次舍利子。若菩萨摩诃萨于渴乏难中。亦无怖畏。何以故。是菩萨得法利益而无忧恼。即作是念。我今当为一切众生宣<a>说法</a>要断除渴爱。设我此身为渴所逼趣命终者。复于后世起大悲心。嗟此众生薄福德故。还复生此无水难中。令修正行具足胜惠。而能圆满精进波罗蜜多。愿我当得阿耨多罗三藐三菩提时。国土清净不闻如是渴乏之名。其中众生具足福德。自然而有八功德水。复次舍利子。若菩萨摩诃萨于饥馑难中。不生惊怖。何以故。是菩萨被精进铠坚固无懈。作如是念。今此众生受饥馑苦深可怜愍。愿我当成阿耨多罗三藐三菩提。国土无有饥馑之名。所化众生适悦安隐。如忉利天自然快乐。一切所欲随心即现。<a>寿命</a>坚固安住寂静</p>
<p>
	　　论曰。如是所作。则能增长广大福因最上境界。亦同清净经中所说。若以法施不生希望所获胜报。见深心教戒经。若人不希名闻财利。能以法施获二十种慈心功德。一者安住正念。二者能生<a>觉悟</a>三者发趣胜道。四者任持诸善。五者增长惠命。六者达出世智。七者除贪过失。八者除嗔过失。九者除痴过失。十者魔不得便。十一者诸佛加持。十二者诸天守护容色光泽。十三者非人恶友不得其便。十四者善友知识常所爱敬。十五者所言真实。十六者得无所畏。十七者意常悦豫。十八者善名流布。十九者明记无忘。二十者常乐法施此说是名慈心功德。又般若经云。复次阿难。若声闻人。以声闻法普为三千<a>大千世界</a>一切众生如其所证而为演说。悉令获得阿<a>罗汉果</a>。阿难。若菩萨摩诃萨。能以般若波罗蜜多相应句义。为一众生开示演说过前三千大千世界一切众生证阿<a>罗汉</a>所得功德。又复于彼诸阿罗汉积集布施持戒功德。于意云何。是为多不阿难白言。甚多<a>世尊</a>。甚多善逝。佛言。阿难。彼福虽多不如菩萨以此般若波罗蜜多相应法门为他演说其福胜彼。又菩萨摩诃萨于此般若波罗蜜多甚深法门。能一日中为人分别。如是乃至一时一刻一须臾顷善宣说者。阿难。彼菩萨如是法施。不可以声闻缘觉所有善根而相比喻。何以故。是菩萨摩诃萨于阿耨多罗三藐三菩提得不退转故。又以法施。如<a>妙法莲华经</a>偈云</p>
<p>
	　　菩萨有时入于静室以正忆念</p>
<p>
	　　随义观法菩萨常乐安隐说法</p>
<p>
	　　于清净地而施床座以油涂身</p>
<p>
	　　澡浴尘秽着新净衣内外俱净</p>
<p>
	　　安处法座随问为说若有<a>比丘</a></p>
<p>
	　　及<a>比丘尼</a>除[悚*页]堕意及<a>懈怠</a>想</p>
<p>
	　　离诸忧恼慈心说法昼夜常说</p>
<p>
	　　无上道教以诸因缘无量譬喻</p>
<p>
	　　开示众生咸令<a>欢喜</a>衣服卧具</p>
<p>
	　　饮食医药而于其中无所希望</p>
<p>
	　　但一心念说法因缘愿成佛道</p>
<p>
	　　令众亦尔是则大利安乐供养</p>
<p>
	　　是经复说。以顺法故不多不少。乃至深爱法者亦不为多说。又月灯经偈云</p>
<p>
	　　若耆宿请问欲求于法施</p>
<p>
	　　应先谓彼言我学习不广</p>
<p>
	　　又复作是说尊者甚聪惠</p>
<p>
	　　岂于大德前而能辄宣说</p>
<p>
	　　说时勿仓卒当择器非器</p>
<p>
	　　既审其机已不请亦为说</p>
<p>
	　　若于大众中见诸毁禁者</p>
<p>
	　　勿复叹持戒当叹施等行</p>
<p>
	　　若见少欲者与持戒相应</p>
<p>
	　　起于大悲心赞少欲持戒</p>
<p>
	　　得彼胜俦侣便可赞持戒</p>
<p>
	　　论曰。如是法师。应当澡浴着新净衣。以慈修身为众演说。一切魔罗不得其便。见海意经陀罗尼</p>
<p>
	　　怛[宁*也](切身)他(引一)设弥(引二)设摩嚩底(三)设弥多设咄噜(二合四)盎酤哩(引五)摩(引)啰[口*尔]底(六)葛啰(引)腻(引七)枳(引)踰哩(引八)乌朅嚩底(九)乌呼(引)葛野底(十)尾输(引)驮儞(十一)儞哩摩(二合)梨(引十二)摩罗(引)钵那曳(引十三)乌渴哩(引十四)渴噜(引)誐啰(二合)细(引十五)钵啰(二合)萨儞(引十六)系(引)目契(引十七)阿(引)目契(引十八)设曳多(引)儞萨哩嚩 (二合)怛啰(二合)誐啰(二合)贺满驮那(引)儞(十九)屹哩(二合)系(引)多萨哩嚩(二合)波啰钵啰(二合)嚩(引)祢那(二十)尾目讫多(二合引)摩(引)啰播(引)舍(二十一)塞他(二合引)必多(引)没驮母捺啰(二合引二十二)三母捺伽(二合引)底多萨哩嚩(二合)摩啰(二十三)阿都[黍-禾+利]多钵捺钵哩戍[亭*夜](切身引二十四)尾誐蹉底萨哩嚩(二合)摩(引)啰葛哩摩(二合引)尼(二十五)</p>
<p>
	　　彼说法师。以此<a>真言</a>作持诵已。处于法座。普观众会广运慈心。当于己身起医王想<a>如法</a>药想。于听法者起病人想。于诸如来起正士想。于正<a>法眼</a>起久住想。由此真言现前施作于正理法如应为说。是时周匝百由旬内。诸魔天众悉不能来作诸魔事。设诸魔王至法会所。亦复不能作诸障难</p>
<p>
	　　论曰。如是平等法施。则能增长大菩提心。如宝箧经云。文殊师利。譬如林木枝叶繁茂。皆因四大而得生长。文殊师利。如是菩萨以种种门集诸善根。一切皆摄在菩提心。于一切智回向菩提以为增长</p>
<p>
	　　论曰。若诸菩萨为欲广大显示修<a>学佛</a>之境界。最初安住正念正知。如是则能成就正断及不放逸谓由发起精进乐欲。而于未生恶不善法防护不起。于其已生恶不善法。则能永断使令清净。未生善法令其发起。已生善法更复增长。于不放逸而常安住。诸善法中此为根本。如月灯经偈云</p>
<p>
	　　如我所说诸善法谓戒闻舍及忍辱</p>
<p>
	　　以不放逸为根本是名善逝最胜财</p>
<p>
	　　云何名放逸。谓于邪教及恶朋友。虚妄推求而得生起。如人执持王所饮药。盛满器中行险滑路。当知是人恐怖忧恼。何有放逸。又如来秘密经说。云何不放逸谓能最初调摄诸根。眼见色等不取于相不着于好。如是乃至意法亦然。了知是已皆不取着不生染爱常求出离。又于自心善调伏已。亦能随应摄护他心。善能息彼烦恼染爱。此名不放逸。若人信解不放逸法。则能随顺诸精进事。亦复积集净信功德。由修净信及不放逸精进法故。则能修作正念正知。以正念正知故。则于一切菩提分法而不坏失。若具净信不放逸精进正念正知者。则能勤修深固之法。菩萨若于深固法中善了知者。则能于有于无如实觉了。乃至于世俗谛中说眼等为有。彼经偈云</p>
<p>
	　　常不放逸<a>甘露</a>法利众生发菩提心</p>
<p>
	　　深固寂静心亦然诸乐根本无所取</p>
<p>
	　　论曰。若能积集诸相应行。则于自他增长胜福。而说颂曰</p>
<p>
	　　学自他平等坚固菩提心</p>
<p>
	　　对自成于他展转无有实</p>
<p>
	　　亦犹立<a>彼岸</a>由此而对待</p>
<p>
	　　彼既本来<a>无我</a>性何所有</p>
<p>
	　　若苦不防护则为苦所著</p>
<p>
	　　如是行法者云何而不护</p>
<p>
	　　起邪妄分别执我以为常</p>
<p>
	　　若我本如然何现有生灭</p>
<p>
	　　彼若别有生为谁修福业</p>
<p>
	　　营求于财利及受诸快乐</p>
<p>
	　　现见身衰老不久而殒灭</p>
<p>
	　　复生为孾儿童子及年少</p>
<p>
	　　于<a>刹那</a>时分速朽而变坏</p>
<p>
	　　何处名为身爪发皆离散</p>
<p>
	　　初识托母胎生已为孩孺</p>
<p>
	　　盛年衰老相最后为灰烬</p>
<p>
	　　此明身自性分位假安布</p>
<p>
	　　毕竟无一尘形相那久住</p>
<p>
	　　又复此身者不说当自知</p>
<p>
	　　为异相所迁思惟我何有</p>
<p>
	　　由分位和合世俗而显现</p>
<p>
	　　于佛正理中随相应所断</p>
<p>
	　　彼若无有识则不能建立</p>
<p>
	　　亦无贪恚痴云何有功德</p>
<p>
	　　余九种<a>世间</a>各各有三种</p>
<p>
	　　无识与衣等何能生彼乐</p>
<p>
	　　衣不能生乐当知从因生</p>
<p>
	　　若乐生于衣彼相何曾有</p>
<p>
	　　是故正教理说诸行无常</p>
<p>
	　　现证及思惟由因缘和合</p>
<p>
	　　见自己眷属云何说有常</p>
<p>
	　　于方所推求无一微尘许</p>
<p>
	　　如燃灯油尽彼油知何往</p>
<p>
	　　如是观察已刹那不可住</p>
<p>
	　　聚集诸眷属严饰而行列</p>
<p>
	　　妄计为我有于乐他可知</p>
<p>
	　　了知彼众生无一可积集</p>
<p>
	　　自他既有殊于苦亦无得</p>
<p>
	　　如是不相应彼我何处有</p>
<p>
	　　或如自力能数数而开示</p>
<p>
	　　世间诸众生多苦常逼切</p>
<p>
	　　当起大悲心为怜愍于彼</p>
<p>
	　　善作是观察平等而救度</p>
<p>
	　　假使入阿鼻如鹅泛莲沼</p>
<p>
	　　为令诸有情常处欢喜海</p>
<p>
	　　自不乐<a>解脱</a>救彼常无厌</p>
<p>
	　　作是利益已而不生恃赖</p>
<p>
	　　亦无有疲劳不希于果报</p>
<p>
	　　若十方福聚彼我定获得</p>
<p>
	　　不生嫉妒心他乐同己想</p>
<p>
	　　又复若自他同修于忏悔</p>
<p>
	　　劝请佛世尊及<a>随喜</a>福业</p>
<p>
	　　作如是回向平等无差别</p>
<p>
	　　随其福所施无尽众生界</p>
<p>
	　　菩萨行是行则多所<a>饶益</a></p>
<p>
	　　增长大悲心获最上安隐</p>
<p>
	　　得彼金刚手及诸佛世尊</p>
<p>
	　　常作于护持群魔咸惊悸</p>
<p>
	　　是法王之子诸天咸赞扬</p>
<p>
	　　住菩提心车善游履胜道</p>
<p>
	　　众生善修习息除自他苦</p>
<p>
	　　故我无所著一切皆当舍</p>
<p>
	　　若人为爱缚则苦无穷极</p>
<p>
	　　烦恼由之生损坏徒后悔</p>
<p>
	　　若火烧众生炽然皆普遍</p>
<p>
	　　下至爪分量于己亦无乐</p>
<p>
	　　谓一切我爱第一之苦本</p>
<p>
	　　烧然使无余为利诸含识</p>
<p>
	　　乐妻子眷属毕竟皆弃捐</p>
<p>
	　　思惟因缘生于身亦无爱</p>
<p>
	　　诸有具智人于彼二皆舍</p>
<p>
	　　了知身与心刹那差别起</p>
<p>
	　　谓常无有常离垢本无垢</p>
<p>
	　　自得于菩提彼亦成正觉</p>
<p>
	　　不思以世法而利于众生</p>
<p>
	　　法药及佛像如是我当施</p>
<p>
	　　以惠自拣择所作事相应</p>
<p>
	　　摄护于己财积已而能散</p>
<p>
	　　或自身他身若少苦多苦</p>
<p>
	　　如是皆令得诸上妙快乐</p>
<p>
	　　众生于欲境防护生障恼</p>
<p>
	　　如蛇处窟穴毕竟令清净</p>
<p>
	　　犹如净良田成熟诸稼穑</p>
<p>
	　　能除饥热恼满足其福报</p>
<p>
	　　若人不远离名利及五欲</p>
<p>
	　　所说亦无诚于彼不须怒</p>
<p>
	　　彼既失自利怒之忍何有</p>
<p>
	　　于是不生嗔利他而不断</p>
<p>
	　　善行真实忍如观麝有香</p>
<p>
	　　己物为他侵返遭猎者损</p>
<p>
	　　以方便思惟无主宰快乐</p>
<p>
	　　自既非受用彼何无教诲</p>
<p>
	　　如是彼佛子念念除烦恼</p>
<p>
	　　了诸根境界譬若大疮疱</p>
<p>
	　　念彼忿恚者饶益而开诱</p>
<p>
	　　自性离调柔处苦乐何得</p>
<p>
	　　又彼五大种示之以强名</p>
<p>
	　　乃至住有情皆成于义利</p>
<p>
	　　若利生无懈则不造诸恶</p>
<p>
	　　故我勤修习六界无衰恼</p>
<p>
	　　至<a>虚空</a>究竟及世间边际</p>
<p>
	　　我住利众生令智心成熟</p>
<p>
	　　身为阿阇梨善学离诸苦</p>
<p>
	　　不问自力能何所非防护</p>
<p>
	　　若自作苦恼何因生恐怖</p>
<p>
	　　随自师了知我慢诸过失</p>
<p>
	　　住大悲境界不贪于果报</p>
<p>
	　　常近事修学平等何有我</p>
<p>
	　　见痴狂盲者行步多错误</p>
<p>
	　　或堕险道中自他常忧恼</p>
<p>
	　　为寻求彼故同难而救护</p>
<p>
	　　如是行相应则见大功德</p>
<p>
	　　我过失非一其深如巨海</p>
<p>
	　　若自他复造何由得解脱</p>
<p>
	　　若彼善教诫羞耻诸过咎</p>
<p>
	　　常顶受他言一切皆当学</p>
<p>
	　　闻彼冤生怖慎勿于余说</p>
<p>
	　　彼我心命同若喜则无耻</p>
<p>
	　　诸烦恼冤敌我独能斗战</p>
<p>
	　　若此于心中损坏无安隐</p>
<p>
	　　归命观<a>自在</a>大悲无与等</p>
<p>
	　　绀发簇旋螺复如鬘垂下</p>
<p>
	　　于十方刹土指端流乳海</p>
<p>
	　　救<a>地狱</a>鬼趣轮回诸极苦</p>
<p>
	　　复于善众生亦寻声救护</p>
<p>
	　　婆雉阿修罗得脱彼冤害</p>
<p>
	　　极最胜庄严世所未曾睹</p>
<p>
	　　愚智诸有情瞻奉咸忻庆</p>
<p>
	　　又复虔信礼妙吉祥大士</p>
<p>
	　　所集<a>正法</a>藏能利乐世间</p>
<p>
	　　无比大医王善消诸毒难</p>
<p>
	　　施乐及寿命故我今稽首</p>
<p>
	　　无边苦热恼现广大清泉</p>
<p>
	　　令众悦其心当除诸渴爱</p>
<p>
	　　十方诸世界各现劫罗波</p>
<p>
	　　众生满所求普现青莲目</p>
<p>
	　　无量诸菩萨称赞身毛耸</p>
<p>
	　　归命文殊尊最胜无过上</p>
<p>
	　　一切希有菩萨行结集所有诸功德</p>
<p>
	　　自他当获福无穷皆作文殊真佛子</p>
<p>
	　　书写此正法我所有微善</p>
<p>
	　　为愍有情故令增长胜惠</p>
<p>
	　　诸法从缘生缘谢法即灭</p>
<p>
	　　我师大沙门常作如是说</p>
		

	
	

		</div></div><hr><script charset='utf-8' src='../../js/footer.js'></script></body></html>