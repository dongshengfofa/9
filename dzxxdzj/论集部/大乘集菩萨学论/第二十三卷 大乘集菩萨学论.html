<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十三卷 大乘集菩萨学论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十三卷 大乘集菩萨学论</center></div><div class='fo'><center>经文出处:来自无量光明网</center><br/><br>
			<p>
	　　<strong>第二十三卷 大乘集<a>菩萨</a>学论 </strong></p>
<p>
	　　西天译经<a>三藏</a>朝散大夫试鸿胪少卿宣梵大师赐紫<a>沙门</a>臣日称等奉诏译</p>
<p>
	　　念三宝品第十八之二</p>
<p>
	　　论曰。由信等故。则能缘念诸佛功德。如护国尊者所问经偈云</p>
<p>
	　　稽首调御真金色面如满月净无垢</p>
<p>
	　　功德圣智实难思于三有中无与等</p>
<p>
	　　牟尼螺髻绀青色高显清净如须弥</p>
<p>
	　　眉间毫相普照明乌瑟柅沙无见者</p>
<p>
	　　如来目净若青莲譬军那花及珂月</p>
<p>
	　　怜悯观视诸有情是故我今稽首礼</p>
<p>
	　　如来舌相类铜色修广而能覆面轮</p>
<p>
	　　演<a>甘露</a>法润群生是故我今稽首礼</p>
<p>
	　　如来四十齿齐密洁白坚利若金刚</p>
<p>
	　　出真实语发光辉是故我今稽首礼</p>
<p>
	　　如来色相最殊特威光照耀百千刹</p>
<p>
	　　释梵护世及诸天所有光明无复睹</p>
<p>
	　　如来双腨逾鹿王胸臆广袤如师子</p>
<p>
	　　俯视安行侔象王大地山川俱震动</p>
<p>
	　　如来身相极端严灿若金光而润泽</p>
<p>
	　　于诸<a>世间</a>无比伦众生见者不厌舍</p>
<p>
	　　如来往昔百千劫于所爱乐皆能施</p>
<p>
	　　慈悲哀念诸有情是故我今稽首礼</p>
<p>
	　　如来志乐修诸度戒檀忍进善坚固</p>
<p>
	　　<a>禅定</a>胜惠悉圆明是故我今稽首礼</p>
<p>
	　　如来众中师子吼勇猛能摧诸异论</p>
<p>
	　　三毒垢秽尽无余是故我今稽首礼</p>
<p>
	　　牟尼三业超三有譬若芙蕖不着水</p>
<p>
	　　迦陵频伽净妙声是故我今稽具礼</p>
<p>
	　　了知世间皆幻化如俳优者易形色</p>
<p>
	　　亦如阳焰及梦中<a>无我</a>无人无寿者</p>
<p>
	　　法本空寂无有生不能悟解随<a>流转</a></p>
<p>
	　　大慈普导诸群迷方便随机宣<a>正法</a></p>
<p>
	　　观察世间诸苦恼贪等众病镇相萦</p>
<p>
	　　如来无上大医王各各对治令<a>解脱</a></p>
<p>
	　　示生老死忧悲苦爱别离等诸过患</p>
<p>
	　　牟尼救护于世间咸令厌离皆除断</p>
<p>
	　　<a>地狱</a>鬼畜险恶趣诸有情辈随轮转</p>
<p>
	　　悯彼无亲无道师指示愚迷登正路</p>
<p>
	　　过去诸佛出世间<a>自在</a>咸宣深法义</p>
<p>
	　　如是<a>世尊</a>同彼说悉使众生证圣道</p>
<p>
	　　佛声深远过梵天响润清彻生众善</p>
<p>
	　　乾闼婆与紧那罗所出乐声皆不现</p>
<p>
	　　积集清净诸功德演说无边真实语</p>
<p>
	　　百千那由他众生闻已各发三乘意</p>
<p>
	　　若能供养于如来当获胜妙诸快乐</p>
<p>
	　　富贵自在众所钦后于世间为帝王</p>
<p>
	　　或作轮王御四洲具足七宝皆殊异</p>
<p>
	　　常以十善利众生由于如来兴净业</p>
<p>
	　　或为忉利诸天主或夜摩王睹史陀</p>
<p>
	　　乃至他化大梵天皆因供养如来故</p>
<p>
	　　如是见佛供养已及所闻法生信敬</p>
<p>
	　　皆能永断诸苦因得证寂静离尘垢</p>
<p>
	　　世尊了知道非道而能止恶咸归善</p>
<p>
	　　令诸众生获吉祥咸皆安住于圣道</p>
<p>
	　　若人求福供养佛常获无尽胜福藏</p>
<p>
	　　于俱胝劫不可量乃至当证菩提果</p>
<p>
	　　微妙刹土胜庄严如他化天极可爱</p>
<p>
	　　随其愿力住其中身口意业常清净</p>
<p>
	　　如是种种妙福报皆由供养于如来</p>
<p>
	　　是人虽处于世间如受龙宫天上乐</p>
<p>
	　　如来具广大名称一切刹土悉闻知</p>
<p>
	　　常于无边大众中十方诸佛皆称赞</p>
<p>
	　　永离世间诸热恼显示大悲无与等</p>
<p>
	　　最上寂静人中尊是故我今稽首礼</p>
<p>
	　　我今获得五<a>神通</a>住立<a>虚空</a>伸赞叹</p>
<p>
	　　稽首勇猛大导师分别诸法净无垢</p>
<p>
	　　今于<a>天人</a>大集会称扬善逝诸功德</p>
<p>
	　　所有广大胜<a>福田</a>同与众生成正觉</p>
<p>
	　　又<a>如法</a>集经说。复次善男子。诸佛世尊具大福智而为庄严。以大慈悲为所行境。于诸世间为救护者。作大医王善拔毒箭。<a>常住</a>寂静妙三摩地。不着<a>生死</a>及与<a>涅槃</a>。乃至于诸有情犹如父母。以大慈心平等怜愍一切世间无有过者。以相应智为世照明。大智有情之所围绕。一切人民常乐承事。远离自乐息除他苦。住持正法。以法为主。得法自在。以法为食。以法为药。以法为施。一切皆舍。以智拣择常不放逸。于险难处为作桥梁。如王者道平坦无障。乃至清净色身见者无厌。诸佛世尊有如是等无量功德。我当成就彼诸义利。此说名为菩萨<a>念佛</a>。云何念法。菩萨了知诸佛世尊无边功德。皆从法生。从法所化。从法所得。从法增上。从法而有。从法境界。从法依止。从法成就。乃至所有世出世间诸快乐事。亦从法生。从法成就。是故我求诸佛菩提。应尊重法。依法境界。依法所归。依法决定。依法坚固。依法<a>修行</a>。此说是名菩萨念法。复次菩萨于诸众生应当平等而为<a>说法</a>。以法无高下故。我同彼法其心平等。法无面从而为宣说。以法无相党故。我同彼法其心平等。法无时节而为宣说。以法内心领受故。我同彼法其心平等。法非于胜而为宣说。于其劣者不为宣说。以法各能入解故。我同彼法其心平等。法非于净而为宣说。于不净者不为宣说。以法离染污故。我同彼法其心平等。又法非于<a>圣人</a>而为宣说。于凡夫者不为宣说。以法离诸见故。我同彼法其心平等。法非尽说而夜不说。亦非夜说而昼不说。以法常所加持故。我同彼法其心平等。法非调伏亦无违越。以法无所取着故。我同彼法其心平等。法非减失亦非增长。以法如虚空故。我同彼法其心平等。法不厌众生众生能<a>护法</a>。我同彼法其心平等。法非求所归与世作归依。我同彼法其心平等。法无损恼。以法离所害相故。我同彼法其心平等。法无怨嫉。以法离诸结使故。我同彼法其心平等。法非怖轮回。亦不乐涅槃。以法无分别故。我同彼法其心平等。菩萨如是积集<a>正念</a>。是为念法。云何念僧。此中复说。是说法者。是行法者。是思惟法者。是法福田者。是任持法者。是依止法者。是供养法者。是如法所作者。是法境界者。是法行处者。是成就法者。是自性质直者。是自性清净者。是随顺教诲者。是发起大悲者。是能拣择智境界者。是常修习白净法者</p>
<p>
	　　论曰。菩萨如是念僧。则能成办一切众生真实功德。如无垢称经偈云</p>
<p>
	　　或示老病死成就诸群生</p>
<p>
	　　了知如幻化通达无有碍</p>
<p>
	　　或现劫烧尽天地皆洞然</p>
<p>
	　　众人有常想照令知无常</p>
<p>
	　　无数亿众生俱来请菩萨</p>
<p>
	　　一时到其舍化令向佛道</p>
<p>
	　　经书禁咒术工巧诸伎艺</p>
<p>
	　　尽<a>现行</a>此事<a>饶益</a>诸群生</p>
<p>
	　　世间众道法悉于中<a>出家</a></p>
<p>
	　　因以解人惑而不堕邪见</p>
<p>
	　　或作日月天梵王世界主</p>
<p>
	　　或时作地水或复作风火</p>
<p>
	　　劫中有疾疫现作诸药草</p>
<p>
	　　若有服之者除病消众毒</p>
<p>
	　　劫中有饥馑现身作饮食</p>
<p>
	　　先救彼饥渴却以法语人</p>
<p>
	　　劫中有刀兵为之起慈悲</p>
<p>
	　　化彼诸众生令住无诤地</p>
<p>
	　　若有大战阵立之以等力</p>
<p>
	　　菩萨现威势降伏使和安</p>
<p>
	　　一切国土中诸有地狱处</p>
<p>
	　　辄往到于彼免济其苦恼</p>
<p>
	　　一切国土中畜生相食啖</p>
<p>
	　　皆现生于彼为之作利益</p>
<p>
	　　示受于五欲亦复现行禅</p>
<p>
	　　令魔心愦乱不能得其便</p>
<p>
	　　火中生莲花是可谓希有</p>
<p>
	　　在欲而行禅希有亦如是</p>
<p>
	　　或现作淫女引诸好色者</p>
<p>
	　　先以欲钩牵后令入佛智</p>
<p>
	　　或为邑中主或作商人导</p>
<p>
	　　国师及大臣以祐利众生</p>
<p>
	　　诸有贫穷者现作无尽藏</p>
<p>
	　　因以劝导之令发菩提心</p>
<p>
	　　我心憍慢者为现大力士</p>
<p>
	　　消伏诸贡高令住无上道</p>
<p>
	　　其有恐惧众居前而安慰</p>
<p>
	　　先以施<a>无畏</a>后令发道心</p>
<p>
	　　或现离淫欲为五通仙人</p>
<p>
	　　开导诸群生令住戒忍慈</p>
<p>
	　　见须供事者现为作僮仆</p>
<p>
	　　既悦可其意乃发以道心</p>
<p>
	　　随彼之所须得入于佛道</p>
<p>
	　　以善方便力皆能给足之</p>
<p>
	　　如是道无量所行无有涯</p>
<p>
	　　智惠无边际度脱无数众</p>
<p>
	　　假令一切佛于无数亿劫</p>
<p>
	　　赞叹其功德犹尚不能尽</p>
<p>
	　　菩萨修习供养功德。如宝光明陀罗尼经偈云</p>
<p>
	　　放大光明鬘庄严种种微妙鬘云海</p>
<p>
	　　如是妙鬘普周遍广大供养作佛事</p>
<p>
	　　放大光明香庄严种种微妙香云海</p>
<p>
	　　如是妙香普周遍广大供养作佛事</p>
<p>
	　　放大光明花庄严种种微妙花云海</p>
<p>
	　　如是妙花普周遍广大供养作佛事</p>
<p>
	　　放大光明璎珞严种种璎珞妙云海</p>
<p>
	　　如是璎珞普周遍广大供养行佛事</p>
<p>
	　　放大光明现宝幢青黄赤白相间饰</p>
<p>
	　　种种珍宝共合成而用庄严于佛刹</p>
<p>
	　　摩尼宝网色交映悬众缯幡以为盖</p>
<p>
	　　垂珠璎珞演佛音庄严而覆如来上</p>
<p>
	　　于一如来伸供养掌中涌施诸严具</p>
<p>
	　　无量诸佛亦同然自在变现三摩地</p>
<p>
	　　神通智力妙难思广能化利诸含识</p>
<p>
	　　最上神变三摩地而现百千方便门</p>
<p>
	　　于诸如来供养门一切能舍布施门</p>
<p>
	　　杜多功德持戒门无尽不动忍辱门</p>
<p>
	　　勤行勇猛精进门安住寂静禅定门</p>
<p>
	　　达诸义趣胜惠门净修梵行神通门</p>
<p>
	　　行四摄事<a>欢喜</a>门积集福智利他门</p>
<p>
	　　<a>四谛</a>缘生解脱门修习根力胜道门</p>
<p>
	　　悟声闻乘解脱门观缘觉乘清净门</p>
<p>
	　　修最上乘神变门或现无常苦恼门</p>
<p>
	　　了知无我寿者门作不净观离贪门</p>
<p>
	　　证真常乐三昧门如是种种方便门</p>
<p>
	　　平等普共诸众生皆能证彼解脱门</p>
<p>
	　　现诸形类应群机神通说法难思议</p>
<p>
	　　随顺成熟诸有情各生爱敬咸安乐</p>
<p>
	　　常思出离世间因求证清净三摩地</p>
<p>
	　　若逢饥馑众难时随其所欲而周给</p>
<p>
	　　广能怜愍诸有情离诸忧怖常安隐</p>
<p>
	　　及以上妙诸饮食种种衣服诸库藏</p>
<p>
	　　国城所爱悉能捐于彼世间兴大施</p>
<p>
	　　或现身相极殊特种种庄严具威势</p>
<p>
	　　涂香巧妙众花鬘巍巍色相无与等</p>
<p>
	　　如是形色及威仪各各见已乐瞻奉</p>
<p>
	　　为其方便演法音普使群生发道意</p>
<p>
	　　或现迦陵频伽声俱计罗及俱拏声</p>
<p>
	　　紧那罗众妙鼓声皆演如来解脱义</p>
<p>
	　　佛出世间所宣说八万四千真法藏</p>
<p>
	　　如是分别诸法门悉与众生作饶益</p>
<p>
	　　或现苦恼或快乐及作义利非义利</p>
<p>
	　　随宜引导令发心皆能与彼同修作</p>
<p>
	　　或见障难诸危厄种种逼迫难堪忍</p>
<p>
	　　当以勇悍大悲心代彼众生而受苦</p>
<p>
	　　若处无有解脱法亦无阿兰若出离</p>
<p>
	　　以王福力其兴崇令彼皆生于净信</p>
<p>
	　　若离在家贪爱缚则为超越世间因</p>
<p>
	　　于诸欲境尽蠲除是为世间照明者</p>
<p>
	　　若能具足诸功德是名行法大丈夫</p>
<p>
	　　牟尼妙行悉能修是人得生极乐土</p>
<p>
	　　<a>寿命</a>长远不可涯受胜妙乐消诸惑</p>
<p>
	　　生老病苦不能侵于无常中得自在</p>
<p>
	　　显示贪嗔诸过失炽然烧煮无暂停</p>
<p>
	　　如是四相亦复然普使群迷令<a>觉悟</a></p>
<p>
	　　如来十力四无畏十八不共诸功德</p>
<p>
	　　我今称赞誓归依常于世间作义利</p>
<p>
	　　譬如种种诸幻士而能变现众形相</p>
<p>
	　　如来出现于世间神通示化亦如是</p>
<p>
	　　能以权巧善方便广行饶益诸有情</p>
<p>
	　　清净意乐叵思议譬若莲花超浊水</p>
<p>
	　　或现戏论诸言词璎珞庄严舞旋转</p>
<p>
	　　种种伎艺众所观显诸色相皆如幻</p>
<p>
	　　或为村营聚落主或为长者或商贾</p>
<p>
	　　或为辅相及宰臣辩论无伦大智者</p>
<p>
	　　或于旷野作大树或为无尽珍宝藏</p>
<p>
	　　如意摩尼随所须于迷方所为引导</p>
<p>
	　　或现所作诸事业种种彩绘及工巧</p>
<p>
	　　经营播植竞希求令悟世间非久住</p>
<p>
	　　或现冤亲无憎爱咸令安隐获吉祥</p>
<p>
	　　洞明方药济群生方便教示牟尼道</p>
<p>
	　　或演最上牟尼法普使人天离痴惑</p>
<p>
	　　令诸异道出家人发心归向一切智</p>
<p>
	　　如是苦行诸外道常持不语乔答摩</p>
<p>
	　　裸形离系号沙门各能依奉师尊教</p>
<p>
	　　或有常持舍身行执为最胜无过上</p>
<p>
	　　辫发长髻童子戒各能依奉师尊教</p>
<p>
	　　或有五热而炙身或受狗牛等禁戒</p>
<p>
	　　或有常被鹿皮衣各能依奉师尊教</p>
<p>
	　　或有常乐天中智无善无恶及无因</p>
<p>
	　　唯飡根果及清泉各能依奉师尊教</p>
<p>
	　　或有蹲坐或翘足或卧荆棘或涂灰</p>
<p>
	　　执杖令心不异缘各能依奉师尊教</p>
<p>
	　　乃至一一诸外道彼能猛利修苦行</p>
<p>
	　　化令永断诸苦因悉使深心求解脱</p>
<p>
	　　如是世间诸异见皆由依止于师尊</p>
<p>
	　　我今为接彼邪徒开示如来真实义</p>
<p>
	　　或演大乘微妙句或宣秘密<a>真言</a>句</p>
<p>
	　　或现直说显了句或乐天中言说句</p>
<p>
	　　或以文字分别句决定妙义金刚句</p>
<p>
	　　以智摧诸异论句弃背非法言论句</p>
<p>
	　　或示人中明咒句或现诸天胜妙句</p>
<p>
	　　诸龙夜叉乾闼婆阿苏啰及步多句</p>
<p>
	　　紧那罗与誐噜拏摩睺罗等所说句</p>
<p>
	　　各能入解彼言词宣畅如来解脱法</p>
<p>
	　　谓由得悟真实义于<a>佛法</a>中心决定</p>
<p>
	　　语言智境妙难思此为最上三摩地</p>
<p>
	　　谓由获彼三摩地而能普放净光明</p>
<p>
	　　其光摄化诸机宜令获轻安常寂静</p>
<p>
	　　或放光明名善见众生蒙光而起信</p>
<p>
	　　悉能观察众善因具足不空无上智</p>
<p>
	　　由是光明普照已获睹无边佛法僧</p>
<p>
	　　如来塔庙众灵踪一一称扬伸供养</p>
<p>
	　　又放光明名胜灯其光晃耀无能比</p>
<p>
	　　为欲严净于世间能破微尘诸黑暗</p>
<p>
	　　彼光照瞩众生已各各持灯而奉献</p>
<p>
	　　如来供养不思议复以众灯而用施</p>
<p>
	　　或以酥灯及油灯或以松脂及竹苇</p>
<p>
	　　乃至众香妙宝灯施已愿授然灯记</p>
<p>
	　　又放光明名钩召悉能警集诸有情</p>
<p>
	　　由斯教诲彼群迷解脱轮回爱有海</p>
<p>
	　　如是慈光普照已各使众生得开悟</p>
<p>
	　　当令永离四瀑流现除忧恼常安乐</p>
		

	
	

		</div></div><hr><script charset='utf-8' src='../../js/footer.js'></script></body></html>