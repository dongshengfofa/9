<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十三卷 大乘集菩萨学论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十三卷 大乘集菩萨学论</center></div><div class='fo'><center>经文出处:来自无量光明网</center><br/><br>
			<p>
	　　<strong>第十三卷 大乘集<a>菩萨</a>学论</strong></p>
<p>
	　　西天译经<a>三藏</a>朝散大夫试鸿胪少卿宣梵大师赐紫<a>沙门</a>臣日称等奉诏译</p>
<p>
	　　精进波罗蜜多品第十</p>
<p>
	　　论曰。虽闻住如是忍发生精进。然于此未闻尚起毁犯。如月灯经偈云</p>
<p>
	　　傲法不护戒为得几多福</p>
<p>
	　　<a>破戒</a>纵多闻无能免恶道</p>
<p>
	　　论曰。由闻具胜能者。那罗延所问经云。善男子。如所闻解得胜惠性。若闻息除烦恼。令烦恼魔皆不得便。是中广如最上大仙本起经云。菩萨摩诃萨具足深心尊重法欲。住余世界现诸佛前随所闻法。若菩萨摩诃萨精进法欲。于山林中贮法伏藏。得无量经典法门如置掌中。又诸菩萨精进法欲而得佛现前。及诸天等与佛辩才。乃至命欲将尽。为佛<a>世尊</a>及诸天等增益<a>寿命</a>及与色力。住命千岁非本所求。为佛诸天共加持故。乃至求住一劫。又诸菩萨生法尊重。为佛世尊除老病苦。得授<a>正念</a>及通达辩才。乃至得授<a>正见</a>随见能说。又若菩萨摩诃萨精进法欲无他一切冤敌等怖。是故精进多闻资粮善巧菩萨修习得如是等</p>
<p>
	　　论曰。菩萨闻几种行入解毗奈耶。如无尽意经云。由闻八十种行而能入解。所谓欲行。深心行。深固心行。极相应行。无倨傲行。不放逸行。恭敬行。极尊重行。离名相行。善言行。承事行。闻利益行。作意行。不散乱行。无住行。宝想行。药想行。消除一切疾病行。念器行。达解行。意喜行。悟入行。听闻<a>佛法</a>无厌行。广舍行了知调伏行。亲近多闻行。喜乐容受所作行。身踊跃行。心悦乐行。闻不懈退行。闻义行。闻法行。闻威仪行。闻他说行。闻所未闻妙法行。闻<a>神通</a>行。不乐余乘行。闻诸波罗蜜多行。闻菩萨藏行。闻摄事行。闻方便善巧行。闻梵行行。闻正念正知行。闻已生善巧行。闻未生善巧行。观不净行。观慈行。观缘生行。观无常行。观苦行。观<a>无我</a>行。观寂灭行。观空无相无愿行。无作行。善作行。建立真实行。无减失行。单己行。守护自心行。精进不懈行。谛察诸法行。对治烦恼行。希求自分善法行。降伏他分烦恼行。依止七财行。断诸贫穷行。赞诸有<a>智行</a>。欣乐智者行。众圣平等行。非圣净信行。见谛行。远离诸蕴过失行。称量有为过失行。依义行。依法行。一切恶作行。利益自他行。于善修作不发余业行。趣向<a>殊胜</a>行。所得一切佛法行。彼经又云。若于助<a>法相</a>应则得如是智业。云何助法相应。谓若少务少求。慎语慎行。初夜后夜闻诸<a>世间</a>顺理相应者。称量利他数数推求。心无浊染除诸盖障。于余罪犯以智出离不起恶作。发起趣向。坚固正行。乐法敬法为法奥府。具足精进如救头然。希求智惠为游止处。不堕禁戒不舍重负。趣发殊胜舍无益众。乐单己行于阿兰若现前作意及圣种子杜多功德。喜足不乱欣乐法乐。不念世间语言。求出世法要。及无<a>妄念</a>通达义利。随顺真道。知持戒缘惭愧庄严。以坚实智破坏无智。以胜惠眼极妙清净。觉了无明痴暗系缚。谓广大觉了。无邪曲觉了。分别觉了。现证觉了。不从他得。持自功德赞他功德。善所修作不堕业报。是为智业清净。又般若中说。应何所闻于方广经论。当如是学。非义利者亦应远离。所谓世间处论。鞭扑论。蛊毒论。默置论。童子戏剧论。乃至所有别部<a>解脱</a>等论。成就痴冥。善住一切菩萨乘者。悉应远离。又如无尽意经云。有四种施。于<a>说法</a>师为智资粮而得成就。何等为四。一者谓纸笔墨经。二者严饰法座。三者具诸名闻利养。四者为摄受法不以谄诈称赞。复有四护。何等为四。一者谓护己身。二者护善。三者护诸世间。四者护利益事。乃至复有四住。为智资粮而得成就。何等为四。一者住说法师。二者住法。三者住利养。四者住<a>觉悟</a>。是名四种。又华楼阁经云。若人以须弥量七宝聚。布施在家菩萨者。不如能以千钱奉施<a>出家</a>菩萨。或以信解出家功德。施一指节修难行施。若诸所有。唯除出家得是大果。如来最上最圣非在家者有如是理。况复在家无智心不具足。如最上问经云。谓若一心于他眷属等罪而能远离。说为无罪。彼若不能远离性难调故。于在家者建立是罪</p>
<p>
	　　说阿兰若品第十一</p>
<p>
	　　如最上授所问经说。依止住阿兰若。次第居家者。性过失故。又如月灯经偈云</p>
<p>
	　　不起着欲远离眷属弃舍在家</p>
<p>
	　　得无上道若离于欲如避火坑</p>
<p>
	　　怖畏在家远离眷属无上菩提</p>
<p>
	　　斯不难得未有三世诸佛如来</p>
<p>
	　　由常在家住于欲地而能获得</p>
<p>
	　　胜妙菩提捐舍王位如弃欬[泳-永+垂]</p>
<p>
	　　安住空闲远离诸欲断除烦恼</p>
<p>
	　　降伏魔冤离垢无为悟菩提道</p>
<p>
	　　饮食衣服妙花涂香而得承事</p>
<p>
	　　人中圣尊如出家已奉行<a>正法</a></p>
<p>
	　　若有如是求菩提者善利众生</p>
<p>
	　　厌有为事趣向空闲至行七步</p>
<p>
	　　所获福报最胜无比若复值遇</p>
<p>
	　　非众同分乐处众会悕财利者</p>
<p>
	　　众生随行离彼方所是愚闇难</p>
<p>
	　　彼经又云</p>
<p>
	　　智不为愚诤猛利应当舍</p>
<p>
	　　离此极恶心勿竞愚者法</p>
<p>
	　　智不近于愚了知愚本性</p>
<p>
	　　能使久相亲后当成怨嫉</p>
<p>
	　　智不保于愚了知愚本性</p>
<p>
	　　谓体性痴冥自当求破坏</p>
<p>
	　　由是诸异生何有善知识</p>
<p>
	　　若法共言说不顺嗔过咎</p>
<p>
	　　斯愚法碜毒故智者不保</p>
<p>
	　　愚与愚者合如粪投不净</p>
<p>
	　　智复与智俱如酥置酥内</p>
<p>
	　　彼经又云</p>
<p>
	　　常于世间最极乐处无有少分</p>
<p>
	　　若乐不乐唯乐林泉随得受用</p>
<p>
	　　沙门胜乐若于所有一切都无</p>
<p>
	　　无有纤毫所系属者如风转空</p>
<p>
	　　如独觉行乃至世间诸最乐事</p>
<p>
	　　心常如风无所系着若乐不乐</p>
<p>
	　　不有合集谓此苦恼不乐安住</p>
<p>
	　　谓若乐彼无苦无违离二边故</p>
<p>
	　　唯此法乐非人中乐</p>
<p>
	　　彼经又云</p>
<p>
	　　彼得常时微作相应离别众失</p>
<p>
	　　不诤少分彼相应理住阿兰若</p>
<p>
	　　获是功德而常获得不悕有为</p>
<p>
	　　不乐世间不增有漏住山林者</p>
<p>
	　　获是胜能不起过分常乐近寂</p>
<p>
	　　身语意密及远离行住空闲者</p>
<p>
	　　获多功德得彼厌离速悟解脱</p>
<p>
	　　寂静解脱住山林者即住解脱</p>
<p>
	　　诸阿兰若获是功德栖止林泉</p>
<p>
	　　而常远离城邑聚落乐远离已</p>
<p>
	　　常如独觉无有伴侣非久如间</p>
<p>
	　　得斯胜定</p>
<p>
	　　又护国经所说偈云</p>
<p>
	　　弃舍在家无量过咎亦常不爱</p>
<p>
	　　深险思虑得乐山林诸根妙乐</p>
<p>
	　　寂静功德无有男女戏笑言论</p>
<p>
	　　设有人来如独觉行心净无垢</p>
<p>
	　　不喜财利意不耽着处处少欲</p>
<p>
	　　当远离此谄求恭敬</p>
<p>
	　　最上问经云。我应不作众生合集。非为于一众生而起善根。或先所闻具<a>刹那</a>顷。系着财利心不净者。若天若人咸悉舍去。设一<a>天人</a>亦复舍去。又如宝楼阁经云。佛言。迦叶波。譬若有人泛大水中为渴而死。迦叶波。此沙门<a>婆罗门</a>亦复如是。然于多法受持读诵。而不能断贪嗔痴渴。游大法海为诸烦恼渴爱而死。后堕恶道</p>
<p>
	　　论曰。是故决定依阿兰若及相似处。又宝云经说。若住所依之处。得行乞食。不近不远。流泉浴池清净无垢少怖畏处。树叶花果皆悉具足。远离险恶多诸龛窟寂静第一。菩萨如是当依此处。应先昼夜六时自诵经典声不高下。善闭诸根心不外驰。于此净命系念所受。善取其相不着睡眠。若王王臣刹利婆罗门及余官属。或亲来诣阿兰若处。彼<a>比丘</a>应作是言。善来大王。如所施设可就此座。王若坐时。比丘亦坐。王若不坐。比丘亦立。王若诸根动乱。应当赞言。大王。得大善利。王之境土有诸具戒具德多闻沙门婆罗门。安住其中。不为恶人冤贼恼害。王若诸根善净堪为说法。即当为说善巧之法。审若不乐善巧则当为说厌离之法。审若不乐厌离则当令知如来有大慈悲具大威德。为诸来者刹利婆罗门及余官属。随其所宜为作化度。彼若多闻堪任<a>法器</a>者。使闻妙法降伏其心。彼等众生信乐是法得大<a>欢喜</a>。最上授所问经云。复次长者。出家菩萨住阿兰若。应如是观察是义。云何我住阿兰若中。非独沙门相者而多猛恶[怡-台+龙]悷。非密非静非律仪非相应非愿求之所共住。所谓非人诸恶鸟兽盗贼旃陀罗等之所共住。彼不具足沙门功德。尔时我住阿兰若处。我应<a>圆满</a>是沙门义。乃至复次长者。出家菩萨阿兰若行。应如是观察。我以何义至阿兰若。我当为此怖畏。云何怖畏。谓处众愦闹怖。合集怖。贪嗔痴怖。憍慢覆很怖。悭嫉财利怖。色香味触怖。蕴魔怖。烦恼魔怖。死魔怖。天魔怖。无常计常颠倒怖。无我为我颠倒怖。不净为净颠倒怖。执苦为乐颠倒怖。心<a>意识</a>怖。离障起障怖。身见怖。我我所怖。疑三世怖。恶友怖。恶属怖。名闻利养怖。不见言见怖。不闻言闻怖。不觉言觉怖。不知言知怖。沙门垢秽怖。互相嗔忿怖。<a>三界</a>怖。诸有趣生怖。三恶道怖。总略一切不善作意怖。我为如是此恶怖畏行相诣阿兰若住。乃至复次长者。出家菩萨住阿兰若。当如是学。若怖生时。一切皆由<a>我执</a>所起。以要言之。复次住阿兰若远离我执则无我无我所无我相无我爱无我想无我见。不为我所持。不为我所计。舍离于我不为守护。住阿兰若此非利益。复次长者。住空闲者。无己想无他想。若于诸法无说则于诸法无杂。以要言之。长者。譬如阿兰若处药草树林不惊不怖不畏。亦无惊慑毛竖。此出家菩萨住阿兰若行亦复如是。于身发起药草树林墙壁瓦砾之想。心如幻化。所生何有。分别及有怖畏惊慑毛竖。如是深心于身观察。是身无有我人众生寿者养者意生儒童虚妄遍计。此怖畏者但有假名。虚妄遍计不应分别。如彼阿兰若处药草树林无有主宰亦无摄属。此阿兰若无有摄属亦复如是。于一切法如是知已。应起是行。所以者何。住空闲者。犹若强尸无有主宰亦无摄属。乃至复次长者。出家菩萨如住空闲。于此知已依佛所说住阿兰若。即得圆满白法深植善根。然后出诣聚落国邑。入于王宫而为说法。复次长者。出家菩萨读诵演说解其义趣。入彼众中而得恭敬。亲近和尚阿阇梨及耆旧中。而新学比丘亦应尊敬亦无<a>懈怠</a>。悉自营办无令他恼。亦应勿使尊重承事。当如是观察。又如来应等正觉为诸天人魔梵沙门婆罗门及诸众生尊重供养。乃至诸有所作悉自营办不怖承事。况复我今欲求无学。如是承事一切众生。若我承事于他一切供给。则我诸有所作悉自成办。不复悕求承事供给。所以者何。长者。此尊重承事者。于比丘功德法中摄取毁犯。造此摄取者。因得承事故。我勿由是法造此摄取。彼经又说。复次长者。彼阿兰若菩萨法。若见若闻和尚阿阇梨疾病者。虽处逈野应往问讯。谓若旦时诣彼。应发是心。设复为他所请读诵解说令住僧坊者。如阿兰若。心勿受着。如是住阿兰若。求法无厌。于一切事皆空闲想</p>
		

	
	

		</div></div><hr><script charset='utf-8' src='../../js/footer.js'></script></body></html>