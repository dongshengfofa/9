<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十卷 大乘集菩萨学论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十卷 大乘集菩萨学论</center></div><div class='fo'><center>经文出处:来自无量光明网</center><br/><br>
			<p>
	　　第十卷 大乘集<a>菩萨</a>学论</p>
<p>
	　　西天译经<a>三藏</a>朝散大夫试鸿胪少卿宣梵大师赐紫<a>沙门</a>臣日称等奉诏译</p>
<p>
	　　护受用福品第七之二</p>
<p>
	　　宝积经云。佛言。迦叶波。若菩萨具此四法。则未生善法令灭。已生善法亦不增长。何等为四。谓于<a>世间</a>深着过慢。巧构言辞耽着利养。乐观种姓嫌赞菩萨。于未说未闻契经而辄生诽谤。又说一切有部云。如是发毛爪塔及诸身分。见已净信发恭敬心。是大德<a>比丘</a><a>比丘尼</a>等。从此地面下过八万四千踰缮那至金轮际。是比丘所有若干沙数千倍转轮圣王受用福报。乃至具寿优波离向如来前合掌恭敬。而白佛言。<a>世尊</a>。若佛所说是比丘善根。如是广大。世尊。云何有是善根。言汝于此尚能散灭。佛言。优波离。谓忍此动乱而随彼见。如彼梵行而亲梵行。优波离。由斯善根亦复广大。然汝于此尚能散灭。优波离。是故当如是学。又若积薪所焚。心可无坏。况彼识身等。文殊神变经云。所对害者。谓百劫中积修其善。有所减失说为对害。<a>华严经</a>说。普捄众生妙德夜神因缘。如前已说</p>
<p>
	　　论曰。当于是时互相诽谤。增不善本减失寿量。色力安隐悉皆减少。无有少分示<a>饶益</a>者。唯说追求名闻利养作高举事。如宝云经说。佛言。善男子。菩萨得珍宝聚量若须弥。而取彼施。或得弊陋之物。亦取彼施。所以者何。彼如是思惟。由此众生悭贪嫉妒惜自他物而常斗诤。以是因缘处<a>生死</a>海之所沉溺。我欲于彼令长夜中利益安乐。故受彼施。然竟不作己有。亦复不起贪着之心。唯为供养诸<a>佛法</a>僧。亦复转施一切众生。如贫苦者得活身命。亦令施者极生<a>欢喜</a>。具如彼说。得施无憍慢。彼复又云。设有人来以施因缘歌颂称赞。是人不生高举。逮无憍慢。又若于我歌颂称赞。谓起即灭非久如间。设使再三于诸时处歌颂称赞。当生何智。谓诸法无常无住无强无力。令心卑下勿生高举。逮无憍慢。如是菩萨于名闻利养歌颂称赞等事。悉住<a>正念</a>。彼复又云。譬若旃陀罗子游行世间。卑下其意得离憍慢。随所住已生乞食想。复如彼说。善男子。一者菩萨若舍家<a>出家</a>。为诸亲眷朋属之所弃舍。犹若死尸。以是因缘摧伏我慢。二者已毁形好被坏色衣身貌异俗。以是因缘摧伏我慢。三者剃除须发手持应器。于亲非亲游行乞食。以是因缘摧伏我慢。四者如旃陀罗子卑下其心游行乞食。以是因缘摧伏我慢。五者由乞食故得遂生成为他系属。以是因缘摧伏我慢。六者虽为他毁。为乞食故亦受彼施。以是因缘摧伏我慢。七者尊重供献阿阇梨等。以是因缘摧伏我慢。八者行住威仪安详平正。令梵<a>行者</a>见已欢喜。以是因缘。摧伏我慢。九者于诸佛法所未得者愿此当得。以是因缘摧伏我慢。十者于嗔忿心有情之中多行忍辱。以是因缘摧伏我慢。又海意经云。若菩萨得身清净。具相庄严手足柔软。殊妙可爱成福生身。诸根不减身分<a>圆满</a>。然于形好亦无醉傲。不以严身而求触乐。若诸众生种种色相。菩萨尔时为求法故谦下恭敬。彼经又云。譬如大海处地卑下。所有一切江河及诸细流速疾趣入。世尊。菩萨敬重师尊心不高举亦复如是。一切甚深法门及微细善。于其耳根速疾趣入。世尊。是故菩萨安住正念。若高举我慢不重师尊。亦不恭敬<a>礼拜</a>。当知菩萨是为魔钩所制。又如出世间品云。佛言。佛子。菩萨有十种魔事。何等为十。一者于和尚阿阇梨父母沙门<a>婆罗门</a>住于正行向正道者不起尊重。是为魔事。二者谓诸法师说<a>殊胜</a>法说广大法。于大乘中知<a>涅槃</a>道。及余契经得总持王无有休息。然于法师不起尊重。及于所闻不作善巧。是为魔事。三者然于会中闻说大法。于法师所不乐赞美。况起净信。是为魔事。四者好起过慢自执己见陵蔑他人。罔知己短心无拣择。是为魔事。五者好起过慢自无知觉。于阿<a>罗汉</a>补特伽罗。隐蔽覆藏他实有德谓不如己。应赞不赞。是为魔事。六者了知是法是律真为佛语。为嫌其人颇嫌其法。谤<a>正法</a>已于别受持。是为魔事。七者自求高座。谓言我行道法不应亲近执事。于他久修梵行大德耆旧不起承迎。是为魔事。八者貌不温恭复多颦蹙。言极粗犷心伺过恶。是为魔事。九者由增上慢喜调戏故。不亲有德不生恭敬。亦不咨问何者是善何者不善。何者应作何者不作。又何所作于长夜中而得安乐利益。又何所作于长夜中而不能得安乐利益。痴冥顽很为慢所持不明出要。是为魔事。十者由慢所覆。设过佛出亦复远离。坏夙善根竟无新起。说不应说多起斗诤。谓此法行返为是处堕大邪恶。于菩提心根力圣财斯不可得。百千劫中常不值佛。况复闻法。是为十种魔事。佛言。佛子。菩萨舍此十种魔事得十种智业</p>
<p>
	　　论曰。此中智业者。说善住化度一切众生等。护国经云。彼人堕蔑戾车<a>罪恶</a>边地贫贱中生。聋盲闇钝而无威德。亲近愚蒙执着我慢。又<a>如法</a>集经说。谓诸菩萨欲取佛土者。即众生土是为佛土。由是得诸佛法。不坏正行。谓诸善行恶行无不依止众生而转。故恶行者依罪恶起。彼善行者依人天等。宝光明陀罗尼经云。佛言。佛子。此初发心菩萨先于一切众生发十种心。何等为十。所谓利益心。安乐心。怜愍心。润泽心。爱乐心。摄取心。守护心。平等心。教授心。称赞心。是十种发心为若此入解信力。财印经云。我已得住一切众生作<a>弟子</a>者。亦令他住一切众生作弟子故。俱获安隐。以要言之。我已先住恭敬礼拜。亦化一切众生当住恭敬礼拜。又如维摩诘所说经云。若乐说世间清净无难故。则随所化调伏一切有情。来生净佛国土</p>
<p>
	　　论曰。若踞座洗足思惟。应何所作爱乐尊重等事。故华严经云。尔时有王名法音盖。于大众中处师子座。有诸人众一时合掌住立其前。如是恭敬为王作礼。乃至尔时法音盖王见诸乞者。生大欢喜具大悲愍。假使三千界内俱为转轮圣王经无数劫。所得妙乐过于前说。乃至净居天王于无际劫行寂静<a>解脱</a>门。亦过前说。善男子。譬若有人唯行爱育父母兄弟姊妹朋属男女妻妾时久乖离。后于旷野歘然值遇。更相慰问。极生爱重瞻视无厌。善男子。此法音盖王亦复如是。见来乞者具大爱乐。心生喜乐发起最上大希有心。乃至于诸乞者生一子想。生父母想。生<a>福田</a>想。善知识想。坚固力想。极难得想。难行能行想。多作想。最上成办想。近住菩提道想。阿阇梨教诫想。如其来者知众生性之所承事。平等无碍一切舍。施设弃己身如其所欲。复次选地清净涂拭庄严。舍自利乐等</p>
<p>
	　　论曰。若乃主者净信。则侍从等亦当净信。教令具足饶益。应如是作意。向来比丘身有疾病。昔佛世尊尚为承事。如比丘杂诵律云。佛言。佛子。汝勿嫌弃是病比丘。我于比丘中尊尚为承事。持此病比丘衣。乃至洗盥。如是言已。时具寿阿难陀白佛言。世尊。如来勿应洗此病比丘衣覆不净故。我当为洗。佛告阿难。汝应洗此病比丘衣。如来当以亲手盥水。尔时具寿阿难陀于病者比丘为浣彼衣。如来尚以亲手盥水。乃至总略。时具寿阿难陀如彼病比丘所唱言。善哉汝当为起。我今侍汝于外出。外住已。如来亦复亲手盥水。语阿难言</p>
<p>
	　　汝广大承事济度生欢喜</p>
<p>
	　　为忧苦损恼舍离于众生</p>
<p>
	　　若人此净信成就良福田</p>
<p>
	　　所有世间中非余众生类</p>
<p>
	　　譬如意贤瓶欲悕醇乳汁</p>
<p>
	　　尊重彼天言是故生恭敬</p>
<p>
	　　亦如新妇法承事无暂舍</p>
<p>
	　　救无量众生后当获出离</p>
<p>
	　　又若现前尊任持于顶上</p>
<p>
	　　置众生髻中一心故无动</p>
<p>
	　　设堕阿鼻狱若今造当造</p>
<p>
	　　诸广大度门<a>修行</a>如是善</p>
<p>
	　　自我为主宰我义不可得</p>
<p>
	　　于彼彼造作不为慢所使</p>
<p>
	　　喜乐净诸根苦故入烦恼</p>
<p>
	　　由喜默诸根为作斯化度</p>
<p>
	　　众生若在苦举身如焰然</p>
<p>
	　　于诸欲悦意有方便怜愍</p>
<p>
	　　愍诸造苦者故我求是苦</p>
<p>
	　　若倦于忍默如罪当忏悔</p>
<p>
	　　设于世尊所顶足俱散坏</p>
<p>
	　　我舍诸世间承事如来故</p>
<p>
	　　我造诸众生怜愍无疑惑</p>
<p>
	　　见如是等人由何不尊敬</p>
<p>
	　　我亲事如来正成于自利</p>
<p>
	　　为除世间苦故我持净戒</p>
<p>
	　　假若一强人摧坏于大众</p>
<p>
	　　愿长睹众生使无能作者</p>
<p>
	　　又若众强人一一如王力</p>
<p>
	　　况无如是威何容行酷罚</p>
<p>
	　　设逢暴主时治官狱卒等</p>
<p>
	　　力行悲愍心拯济于群有</p>
<p>
	　　极怒何所为宁同<a>地狱</a>苦</p>
<p>
	　　若恼逼众生造此亦当受</p>
<p>
	　　大喜何所施岂容获正觉</p>
<p>
	　　若悦豫众生造此亦当受</p>
<p>
	　　汝后当作佛出济诸众生</p>
<p>
	　　云何不暂观现住称赞者</p>
<p>
	　　巍昂清净身及寿量长远</p>
<p>
	　　逮得生死忍转轮王妙乐</p>
<p>
	　　若慈心供养名大身众生</p>
<p>
	　　以佛净福报为佛大身者</p>
<p>
	　　论曰。修慈心观。如月灯经云。乃至供养无量无数百千万亿不可称量歌罗频婆罗等诸佛刹土。如是供养已。不如以一慈心。如是次第供养恭敬。常得远离高举不如理作意</p>
<p>
	　　论曰。一心人解是事。如宝云经说。善男子。云何菩萨不如理作意。为是菩萨独处闲静住无杂乱。发如是心。我由独处闲静住无杂乱故。唯我能顺如来法律。汝诸沙门婆罗门等皆住杂乱。于轮回行多所耽着。不能随顺如来法律。是为菩萨得不如理作意。彼经复说。菩萨起精进时。于此精进不拒教诲。谓不自矜己德。亦不陵蔑他人。如是名为善惠发生。然于自所修习。亦求他诲。如是菩萨得谦下精进</p>
<p>
	　　论曰。已略说此护受用福。若回向菩提。如无尽意经云。佛言。<a>舍利子</a>。若人以少善根回向菩提。乃至坐菩提场终无散灭。譬如一渧之水堕大海中乃至住劫边际终无散灭</p>
<p>
	　　清净品第八</p>
<p>
	　　论曰。护身等说。有三种清净。今当说是义。云何谓己身受用清净俱获安隐。若人于身示现净饮食。成熟正等菩提。如秘密大乘经云。复次菩萨于大城邑大冢圹间。以无数百千众生充满其中。而菩萨摩诃萨示死灭相现旁生趣大身众生。乃至令食身肉。于命终时得生天界及余。善趣。以是因缘。乃至最后入于<a>涅盘</a>。所谓菩萨宿愿清净。于此长夜酬其宿愿作利益事。临命终时。令食身肉。以是因缘得生天界。乃至最后入于涅盘。谓若成就持戒。成就思惟。成就希求。宿愿如是。彼经复说。现法身光为诸众生作利益事。寂惠当知。譬如活命医王集诸妙药捣筛和合成女人相。姝妙端正人所乐见。而善安立施作等事。行住坐卧如其分别。诸有国王王子大臣官长长者<a>居士</a>。而或来诣活命医王。时彼妙药所成女人相与给侍。由给侍故。一切轻安得无病恼。佛言寂惠。汝且观是活命医王。深植妙乐除世间病。然余医师无有是智。寂惠。现法身光菩萨亦复如是。乃至男子女人童男童女及余众生。为贪嗔痴遍触其身炽然烧煮。若弹指顷一切烦恼远离烧煮。身获轻安。所谓菩萨宿愿极清净故</p>
<p>
	　　论曰。此身清净义者。譬如苗稼为草所覆而不滋茂。是菩提芽为烦恼覆亦不增胜若不行对治思惟悕求。何容解脱令彼增长。汝诸世间一心伺察。罪业清净则身器清净。说为正觉。复次罪清净者。四法经云。佛言。慈氏。若菩萨摩诃萨成就四法。灭先所造久积过罪。何等为四。所谓悔过行。对治行。制止力。依止力复次悔过行者。于不善业行多所改悔。二对治行者。谓造不善业已极为善业。及余利益之所对待。三制止力者。由读诵禁戒得无毁犯。四依止力者。谓归依佛法僧宝。亦不弃舍菩提之心。由能依止是力。决定灭彼罪等。佛言。慈氏。是为菩萨摩诃萨成就四法灭先所造久积过罪</p>
		

	
	

		</div></div><hr><script charset='utf-8' src='../../js/footer.js'></script></body></html>