<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 注大乘入楞伽经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 注大乘入楞伽经</center></div><div class='fo'><center>经文出处:来自无量光明网</center><br/><br>
			<p>
	　　<strong>第七卷 注大乘入<a>楞伽经</a></strong></p>
<p>
	　　复次大慧愚痴凡夫(至)清净真实离四句法因上偈言彼无智非智。是名妄见者。欲明愚夫不知如来如实宗趣法。及言<a>说法</a>。故为无始虚伪恶邪<a>妄想</a>之所幻惑。故不能觉知自心妄想。明<a>菩萨</a>知此二种法故。能了自心妄想。是故次明如实宗趣法及言说法</p>
<p>
	　　大慧白言如是如是(至)为说种种诸方便教<a>三藏</a>十二部一切修多罗。是如来随众生心差别。以方便故作种种异说。言殊契一。诠旨两亡。可谓言说法通也</p>
<p>
	　　如实法者谓<a>修行</a>者(至)诸菩萨摩诃萨当善修学言如实宗通法者。是诸修<a>行者</a>。于自心<a>现量</a>无妄分别。不堕四句。超越心识。<a>自觉</a>圣智所证境界离妄因缘。及能所取相应见相。外道二乘智不能测。是故名为如实宗通法。故结劝诸菩萨于此二法应勤修学也。问言说宗趣二义前文已明。今此再说岂非重繁乎。答前约三乘。此约一乘。又前即先宗后说。此则先说后宗。机感有殊。故非重也</p>
<p>
	　　尔时<a>世尊</a>复说颂言我说二种法言教及如实教法示凡夫实为修行者教法示凡夫。一作说者授童蒙。言凡愚无知亦如童蒙也。如实宗通不是言说。故为行者</p>
<p>
	　　卢迦耶陀品第五</p>
<p>
	　　尔时大慧菩萨摩诃萨(至)世尊何故作如是说大慧因上佛言三世如来有二种法。谓言说法及如实法。即是有言说。故举佛昔说卢迦耶陀咒术词论。不应亲近请问如来。此教既有言说。彼教何故作如是说也。卢迦耶陀未寻正译。即外道论师也</p>
<p>
	　　佛言大慧卢迦耶陀(至)轮回诸趣永不出离谓外道所有言说法。但饰文句诳惑<a>世间</a>。不如义。不称理。不能证入如实法。自坏坏他。永不<a>解脱</a></p>
<p>
	　　何以故不了诸法<a>唯心</a>所见(至)生老病死忧悲等患何以故者佛自征也。不了下释。是故下结。如文可知</p>
<p>
	　　大慧释提桓因广解众论(至)以彼能作生苦因故言帝释福智俱胜。犹被世论<a>弟子</a>现畜生形。以文词惑乱。而况于人。是故不应亲近者。以彼世论能为<a>生死</a>苦因故</p>
<p>
	　　大慧世论唯说身觉境界(至)亦不自知是惑世法明世论言说。唯说此身见闻觉知虚妄境界。所有百千字句。后末世中。分成多部。皆出于卢迦耶陀。差别因相。各不自知是惑世法。执为胜解</p>
<p>
	　　尔时大慧白佛言世尊(至)世尊亦同外道说耶此难如来亦说世间种种言词堕于世论。非自证法。若尔亦同外道言说耶</p>
<p>
	　　佛言大慧我非世说亦无来去(至)而解脱故佛答我不说世论生灭法。不同外道堕妄想中。外法有无觉唯自心。离能所取。不起妄分别。入于一心三解脱门。证如实法</p>
<p>
	　　大慧我忆有时于一处住(至)是第十一世论如来举其昔事广明世论。言一切法梵天等作也。以先问故答言初世论。再问故答言二世。后四合明为六。又以前六后五为十一也。瞿昙者。<a>佛祖</a>姓氏也。义如别说</p>
<p>
	　　彼复问言一切有记耶(至)汝之世论非我所说<a>虚空</a><a>涅槃</a>及非择灭。此三是无为法。余义可知。皆是外道世论。非是如来所说之法</p>
<p>
	　　<a>婆罗门</a>我说因于无始戏论(至)何况而说作与非作佛说一切法。因于无始戏论业执诸恶习气而生三有。愚夫不觉。唯是自心妄想所见。执取外法。及外道说我及根境和合知生。佛非如是。谓知一切法悉虚妄故。不得说有因无因。唯依<a>妄念</a>能所分别。假施缘起。本无实体。非执我者所能觉知。又涅槃等亦但数有三。况说作与非作耶</p>
<p>
	　　大慧尔时世论婆罗门(至)分别外境皆是世论无明爱业为因缘故生<a>三界</a>。及一切法皆入自共相者是二乘法。乃至少有心识。流注不尽。俱世论也</p>
<p>
	　　大慧尔时彼婆罗门(至)义理相应非不相应婆罗门言。一切外道所有词论。种种句味。因喻庄严。莫不皆从我法中出。悉是世论。颇更有非世论不。佛报言有非世论法。非汝有者。故非汝所许。非世不许也。虽离言论。亦假种种文句因喻庄严始可悟也。故言非不说种种文句义理相应非不相应</p>
<p>
	　　彼复问言岂有世许非世论耶(至)非汝有也言以不实种种外法。虚妄分别生计着故。不了皆是自心现量。故不能知非世论也。起信论云。一切诸法。唯依妄念而有差别。若离心念。则无一切境界之相。是故一切法。从本已来离言说相。离名字相。离心缘相。毕竟平等。无有变异。不可破坏。唯是一心。故名真如也。能于自处住。不起有无妄念分别。是如来法。非外道所有</p>
<p>
	　　婆罗门略而言之(至)皆汝世论非是我法明妄识计着去来等法。皆世论也</p>
<p>
	　　大慧世论婆罗门(至)若能了此分别不生言世论者作如上问。佛如上答。尚不少觉。自谓圣明。不辞而退。反作念言以如来所说为非</p>
<p>
	　　大慧汝今亦复问我是义(至)唯得财利不得法利此举昔答婆罗门义。结酬大慧所请</p>
<p>
	　　大慧白言所言财法(至)戏论分别常断二边言财利增长贪爱。生老病死。忧悲苦恼。不应亲近。法利蒙佛灌顶。于一切法悉得<a>自在</a>。故应亲近承事供养</p>
<p>
	　　大慧外道世论令诸痴人堕在二边(至)应勤观察外道计五阴不从因生。故起常见。计造色灭不能更生名断见。如来所说唯是自心现量。不见生住灭者。此二差别劝勤观察。莫如外道计执不舍</p>
<p>
	　　尔时世尊重说颂言调伏摄众生以戒降诸恶智慧灭诸见解脱得增长如来调伏摄受众生。常说修行三决定义。谓摄心为戒。因戒生定。因定发慧。以是名为三无漏学。学是道故解脱增长。能证实相。然戒为定体。慧为定用。偈文影略。非不言也</p>
<p>
	　　外道虚妄说皆是世俗论横计作所作不能自成立言梵天等为能作。一切诸法为所作。妄计能所。如来法身真实自宗。彼不能成</p>
<p>
	　　唯我一自宗不着于能所为诸弟子说令离于世论言如来唯以一自宗故。出现于世。能所影像都无。为弟子说令离世论</p>
<p>
	　　能取所取法唯心无所有(至)皆是世法论上四偈略颂长行世论计执。如文可知然外道邪见。虽有九十六种。并不离五见二因。五见者。谓十使烦恼中五利使也。如第三卷已略释。言二因者。谓无因。邪因也。或计二十五谛从冥等生。或计六句和合等生。或谓自在梵天等生。或谓微尘虚空宿作等而为世间。及涅槃本。统收所计不出四见。谓数论计一。胜论计异。勒沙婆计亦一亦异。若<a>提子</a>计非一非异。若计一者则谓因中有果。若计异者则谓因中无果。三则亦有亦无。四则非有非无。余诸异计皆不出此。虽多不同。就其结过不离二因。谓从虚空自然生。即是无因。余皆邪因。此方儒道二教。若约君臣父子三才五常等。乃域中至化也。固不在言。且<a>天竺</a>外道。明说三世。亦信因果。知厌生死。乐求涅槃。但真源小差。致去道悬远。而况专门之学。善上一身。纵有终身之忧。而无他世之虑。虽齐生死。强一荣枯。唯计自然。或推天命。如所谓人法地。地法天。天法道。道法自然。若以自然为因。能生万物。即是邪因。若谓万物自然而生。如鹤之白。乌之黑。即是无因。又谓易有太极是生两仪。两仪生四象。四象生八卦。八卦定吉凶。吉凶生大业者。若计太极为因。即是邪因。若谓一阴一阳之谓道。即计阴阳变易。能生万物。亦是邪因。若计一为虚无自然者。则亦无因。然无因邪因。乃成大过。谓虚空自然等生。应常生故。昔说小乘之因缘。已破外宗之玄妙。是知<a>佛法</a>之浅浅。尤胜外道之深深故知殊方异域。总由迷正因缘。纷然异计。尚不知三界由乎我心。从痴有爱。<a>流转</a>无极。安知性空之理。妙有之门。真如<a>随缘</a>。性相无碍。<a>圆融</a>交映。涉入重重者哉。言有滥同释教者。皆是佛法之余。同涅槃经盗牛之喻。不能善取。加以水浆。乳犹难得。况抨驴乳而得醍醐。或识解肤浅。世智妄推。或苟求虚名。习邪见种。树<a>地狱</a>之苦本。遏种智之深因。岂不哀哉。广明异计。如瑜伽第六。显扬第九第十。婆沙十一十二。及金七十论说。中百等论亦广破之</p>
<p>
	　　涅槃品第六</p>
<p>
	　　尔时大慧菩萨摩诃萨(至)而诸外道种种分别因上外道问。虚空涅槃及非择灭。是所作耶。非所作耶。佛言大慧。虚空涅槃及非择灭。本无体性。但以数有三耳。故举如来说何法以为涅槃。而诸外道各妄分别。起涅槃见</p>
<p>
	　　佛言大慧如诸外道(至)谛听谛听当为汝说言非彼外道妄计涅槃。能得随顺真实涅槃</p>
<p>
	　　大慧或有外道言见法无常(至)非以见坏名为涅槃有外道言。作无常等观故不恋境界。观成得定故。色心心数诸法不现在前。亦不缘念三世境界。痴爱业因尽故。如灯膏尽不复明。如种败不复芽。如火灭薪无不复燃。能所取不起故。妄分别不生。于此有余无余作涅槃想。此声闻涅槃也。以见灭坏分段生死。始得涅槃故。亦同外道</p>
<p>
	　　或谓至方名得涅槃境界想离犹如风止言方论师。计从方生人。人生天地。灭后还入于方。谓方是常也。风仙论师。计风能生杀万物。风性亦常。皆谓得涅槃也</p>
<p>
	　　或谓不见能觉所觉(至)常无常见名得涅槃围陀论师。计梵天能生一切是能觉。万物为所觉。伊赊那论师。所计一切从伊赊生。物是无常。而彼是常。谓不见能所。不起分别。名得涅槃</p>
<p>
	　　或有说言分别诸相(至)深生爱乐执为涅槃裸形论师作如此计。不知相从心现也。又云一类以无想天为涅槃。及以四空处为涅槃者。皆作此所计</p>
<p>
	　　或谓觉知内外诸法(至)有性不坏作涅槃想毗世论师。计虚空及四大性三世不坏也</p>
<p>
	　　或计我人众生<a>寿命</a>及一切法无有坏灭作涅槃想常见论师。计我及诸法更无坏灭</p>
<p>
	　　复有外道无有智慧(至)作一切物以为涅槃女人眷属论师。计有自性及以士夫。功能转变作一切物也</p>
<p>
	　　或有外道计福非福尽(至)是实作者以为涅槃苦行外道计罪福俱尽。净眼论师计不由智慧。诸惑皆尽。摩陀罗论师计大自在天。是真实能作众生生死者</p>
<p>
	　　或谓众生展转相生(至)以不了故执为涅槃尼揵子论师计劫初生一男一女。彼二和合展转相生。不知是无明爱业而为根本。谓一切物灭归于彼。而为涅槃</p>
<p>
	　　或计证。于谛道虚妄分别以为涅槃僧佉论师计二十五谛从冥而生。自然四德。谓证真实谛道</p>
<p>
	　　或计求那与求那者(至)俱及不俱执为涅槃摩醯首罗论师计摩醯首罗一体三分。有大功能与功能者而共和合。堕四句见。执为涅槃</p>
<p>
	　　或计诸物从自然生(至)即执自然以为涅槃自然论师所计有二。若以自然为因能生万物。即是邪因。若谓万物自然而生即是无因</p>
<p>
	　　或谓能解二十五谛(至)守护众生斯得涅槃迦毗罗论师。以明了二十五谛为涅槃。若能受六德论令万民安乐。安乐之性即是涅槃</p>
<p>
	　　或有说言时生世间时即涅槃时敬论师计时节为因。能生世间诸法</p>
<p>
	　　或执有物以为涅槃(至)与涅槃无别作涅槃想或以有性为涅槃。或以无性为涅槃。或以有无二法为涅槃。或以万物是諠动。涅槃是寂静。此二无别为涅槃也。以上外道种种妄计。起涅槃见。具如提婆等论广释其相</p>
<p>
	　　大慧复有异彼外道所说(至)及以<a>意识</a>名得涅槃此示如来真实涅槃。令开悟已随顺证入。如经自明故成唯识论。约三乘人。本有修显涅槃义别。通有四种。余皆邪见一本来自性清净涅槃。谓一切<a>法相</a>真如理。虽有客尘所染。而本性净。具无数量微妙功德。无生无灭。湛若虚空。一切有情平等共有。与一切法不一不异。离一切相一切分别。寻思路绝。名言道断。唯真圣者内自所证。其性本寂故名涅槃二有余依涅槃。谓即真如出烦恼障。虽有微苦所依未灭。而障永寂。故名涅槃三无余依涅槃。谓即真如出生死苦。烦恼既尽。余依亦灭。众苦永寂。故名涅槃四无住处大涅槃。谓即真如出所知障。大悲般若常所辅翼。由斯不住生死涅槃。利乐有情穷未来际。用而常寂。故名涅槃。一切有情皆有初一。二乘无学容有前三。唯佛世尊可言具四上诸外道种种异计。即是迷此本来自性清净涅槃。堕于邪见。各妄分别起涅槃见也。上修无常观。不念境界。如灯尽等起涅槃想。即此有余依无余依涅槃也。上能了达唯心所现。入于佛地。超心意识等名得涅槃。即此无住处大涅槃也(涅槃。古翻云无为。亦云灭度唐译云圆寂。谓德无不具。障无不尽也)</p>
<p>
	　　大慧彼诸外道虚妄计度(至)汝及诸菩萨宜应远离言诸外道种种计度作涅槃想。既违正理。竟无所成。唯增妄识驰骋散乱。往来生死不得解脱。是故劝诸菩萨应远离也</p>
<p>
	　　尔时世尊重说颂言外道涅槃见各各异分别(至)愚痴妄分别明诸外道妄涅槃见。无解脱方便妄生解脱想。人人邪解各自异趣。悉是愚痴妄分别</p>
<p>
	　　一切痴外道妄见作所作(至)真实灭苦因世论言说是三界生死本。离世论言说。是名真实灭苦之因</p>
<p>
	　　譬如镜中像虽现而非实(至)分别则不生言妄想心镜中现于境界。无实故不得说二。愚夫不知故见有二。若了唯心。能取所取妄想不生</p>
<p>
	　　心即是种种远离相所相(至)凡愚不能觉言从妄心生种种境界。既从妄想心生。故无能相所相如愚所见妄分别者。虽见即是无见。三有亦尔。愚不能觉</p>
<p>
	　　经经说分别但是异名字若离于言语其义不可得言妄想分别法。但有言说都无实义。若亡诠会旨。妄分别义悉不可得</p>
<p>
	　　法身品第七</p>
<p>
	　　尔时大慧菩萨摩诃萨(至)而得善巧自悟悟他大慧因上明真实涅槃超心意识。故举能证涅槃如来法身应正等觉自觉性以请问。令我等菩萨得是善巧。自觉觉他</p>
<p>
	　　佛言大慧如汝所问(至)如是等为异不异言如来法身应正等觉。为作法耶。非作法耶。为是果耶。为是因耶。为能相耶。为所相耶。为言说耶。为所说耶。为能觉耶。为所觉耶。为异此等辞句有如来法身耶。为即此等辞句是如来法身耶</p>
<p>
	　　佛言大慧如来应正等觉(至)何以故俱有过故明如来法身是作是非作等。俱有过咎。故佛遮彼过。总言非也</p>
<p>
	　　大慧若如来是作则是无常(至)非作因成故若如来法身是作法。则是无常。佛不忍可。若非作法。则无体性。非作因成。是故法身非作非非作也</p>
<p>
	　　若非因非果则非有非无(至)如来所有一切句义若非作非非作。则非因非果。若非因非果。则非相非所相。故言非有非无。若非有非无。则非说非所说。故言超过四句。夫堕句者名曰世间。故言四句者。但随世间而有言说。若超四句唯有言说。则如石女儿也。石女儿者唯有言说。不堕四句。以不堕故不可度量。则非觉非所觉也。智者应知如来所有一切句义亦如是。岂有异此即此辞句。是如来法身耶</p>
<p>
	　　大慧如我所说诸法<a>无我</a>(至)如来句义应知亦然此引昔权以明今实也。我常方便说一切法无有我性。故说无我。非是无有阴界入法之自性也。欲比法身与阴界入合。无有阴界入生死自性。非无法身<a>常住</a>自性。故云如来句义应知亦然。故地持经中明二法性。一事法性。性差别故。二实法性。性真实故。此阴界入诸法自性。即事法性也。如来法身常住自性。即实法性也</p>
<p>
	　　大慧譬如牛无马性(至)一切法无自性悉亦如是譬如牛马合群。牛非马性。马非牛性。马体上不得说牛性是有是无。然非无马体自性也。以况法身与阴界入诸法合。法身上不得说阴界入性是有是无。然非无法身自性。故云一切诸法亦复如是。无有自相而非有即有也。言非有者。无有诸法自性也。即有者有法身常住自性也。然唯证相应。非诸愚夫之所能知也。何故不知。以诸愚夫有妄分别。故不知耳。言一切法空无生无自性悉亦如是者。明如来法身。有一切法空。无生无自性。超过有无常住自性。故云悉知亦然</p>
<p>
	　　大慧如来与蕴非异非不异(至)一切法亦如是明如来法身与五阴法离一异也。故以牛角为喻。如于五阴于界处等一切法亦然。如经自显</p>
<p>
	　　大慧如来者依解脱说(至)然有差别故非不异上明法身与阴界入系缚诸法。离异不异。此又明与出世解脱法离异不异也。如来法身以解脱名说言。如来与解脱。非异非不异也。若如来异解脱者。则同色相即是无常。若如来与解脱一者。则人与所得法即无分别。修行者见应无差别。然有能证人。所得法差别。故非一。是故如来解脱。离异不异也</p>
<p>
	　　如是智与所知非异非不异(至)无有灭故则如虚空自此以下明如来真实法身也。智者法身也。所知者阴界入也。言真实法身。知一切境界离有无一异。常无常等四句妄见。超见觉闻知一切心量。唯有言说。无生无灭。犹如虚空。故华严云。欲知诸佛心。当观佛智慧。佛智无依处。如空无所依</p>
<p>
	　　大慧虚空非作非所作(至)永离一切诸根境界蹑前重释结酬所问。明如来法身正等觉者。永离一切诸根境界。不可以识情虚妄测度</p>
<p>
	　　尔时世尊重说颂言出过诸根量非果亦非因相及所相等如是悉皆离下有七偈颂法身离念。超过二见。此总明悉皆离也</p>
<p>
	　　蕴缘与正觉一异莫能见既无有见者云何起分别蕴缘者阴界入也。正觉者法身也。言法身与阴界入离一异也。若无有见者。不得分别有一异</p>
<p>
	　　非作非所作非因非非因非蕴非不蕴亦不杂余物言法身离上来等法过咎也</p>
<p>
	　　非有一法体如彼分别见亦复非是无诸法性如是言法身非有一法体。如彼愚夫妄分别见。虽非愚夫所见性。亦复非是无也。诸法性如是者。谓诸法性本来亦尔。离有离无不可言说</p>
<p>
	　　待有故成无待无故成有无既不可取有亦不应说夫方便教说有无者。相形待而生故。为遣执有故言无。遣堕无故言有。若言法身超一切量。无既不可取。有岂容言说</p>
<p>
	　　不了我无我但着于语言彼溺于二边自坏坏世间言愚夫不知如来法身。体离有无。计我无我。着于言说。溺于一切二边过患。则自坏坏他流<a>转生</a>死</p>
<p>
	　　若能见此法则离一切过是名为正观不毁大导师若能见此如来法身。则离有无一切过患是故名为能正观察。不毁导师所说法要</p>
<p>
	　　尔时大慧菩萨摩诃萨(至)云何说是如来异名大慧因上言如来法身。无有生灭。又如佛昔修多罗中。分别摄取不生不灭。说此即是如来异名。然不生不灭。此则无法。云何说为如来异名。故大慧举此二教相违。以请如来会通。为是无性。为是如来异名</p>
<p>
	　　如世尊说一切诸法(至)唯愿世尊为我宣说若法不生。则无有少法可取。谁是如来者。则堕无见。若言摄取不生不灭是如来异名。既有可摄取。则堕有见。故复请世尊为我宣说。庶不堕二见</p>
<p>
	　　佛言谛听当为汝说(至)七地菩萨不了其义言我说如来异名名不生不灭。非是无法者。答上问言此则无法也。亦非摄取不生不灭者。答上问言云何说是如来异名也。亦不待缘者。答不堕有见也。亦非无义者。答不堕无见也。我说无生非即非离。即是如来觉法自性种类俱生意成法身之异号也。然此不生不灭。凡愚外道。昧劣二乘。七地菩萨心量未灭。非其境界。是皆不能了耳</p>
<p>
	　　大慧譬如帝释地及虚空(至)而有多体亦非无体言佛虽有名字差别。终无异体别陈。故引帝释乃至手足。随一一物虽有多名。其体唯一</p>
<p>
	　　大慧我亦如是(至)而不知是如来异名如来上酬大慧所问。先以法说。次引喻明。此又以法而与喻合。言阿僧祇者。此云无数。余文可知</p>
<p>
	　　其中或有知如来者(至)如水中月不出不入如上略举或有知者五十种名。以例多数也。毗纽此云大力。迦毗罗城名。以佛生彼城。因名迦毗罗仙也。因陀罗此云尊重。俱毗罗及戍迦。未见正译。如是等满三无数百千名号。称谓不同。然其体唯一。无有增减。此方余界有利根者。能知如来法身随众生心现。实无去来。譬如皎月影现众水。何有出入哉</p>
<p>
	　　但诸凡愚心没二边(至)不知是佛差别名号言彼愚夫堕二边见。虽亦承事供养。不了名义。执着言说。昧于如来真实法身。实无去来。而谓不生不灭同于无法。不明是佛随众生心现种种名字</p>
<p>
	　　如因陀罗释揭罗等(至)谓言即义无别义体释揭罗。此云勇猛。言等者等余也。因陀罗释揭罗等。并帝释异名。以徒信名教昧于实体。于诸法中随言取义。诸愚痴者作如是言。义如言说无有别异。谓言即义体性亦无。是人不了言说生灭。义非生灭</p>
<p>
	　　大慧彼人愚痴(至)离有离无故无生无体故明一切语言堕于名字。而真实义不堕名字。以离有无。无受生。无身相。是故不堕</p>
<p>
	　　大慧如来不说堕文字法(至)唯除不堕于文字者如来应机所说诸法。虽盈龙宫遍法界。其实不堕文字言教。文字语言本性离故。唯除方便正显实义。不堕名教者。是达如来说法之微意也</p>
<p>
	　　大慧若人说法堕文字者(至)非不随义而分别说言若人不善说法。堕文字言教者。名虚诳说。三世如来及诸菩萨。其实未尝说答一字。诸法性相离故。亦非不随真实义故。假分别说以显耳</p>
<p>
	　　大慧若不说者教法则断(至)非为成立圣自证处上如来欲令众生知义故。假作言说。以显愚夫计着言说。不得真实义也。众生闻此。念言如来何故不直说真实义。而作言说。令众生计着。不得真实。义何也。为除此疑故。明不得直说真实不生不灭法。令众生起疑断灭无三乘等<a>空见</a>过也。正得方便假文字说。若不假方便说者。教法则坏。无三乘<a>圣人</a>。谁说为谁。是故菩萨当莫著文字随宜说法。明方便言教。是诸如来随众生心欲解不同而为开演。令达诸法唯心所现。舍内外分别。转灭妄识。不是成立如来自觉圣智所证处也</p>
<p>
	　　大慧菩萨摩诃萨应随于义(至)不能令人心得悟解此示菩萨。应依实义莫随言说。若依文字者。损坏自他不得明悟</p>
<p>
	　　若能善知一切法相(至)若不断佛种则得胜妙处言能知实义者。有如上广大利益也。胜妙处者。即是自觉圣智所证处耳</p>
<p>
	　　大慧菩萨摩诃萨生胜妙处(至)真实之法离文字故明最后身菩萨得胜妙处已。出障圆明。能尽未来。以十自在力。化有情类。令悟真实。离文字故。不应如上起执着也。言十自在者。所谓初命自在。以于寿命修短应物故。心财业生愿信如智法等。亦复如是。具如华严所明</p>
<p>
	　　大慧譬如有人以指指物(至)莫着言说如观指端愚夫计着言说之指。不得实义故。有此二喻。先喻执诠忘义。次喻应证义舍诠。各有法合如文具明。是故结劝宜修方便。故华严云。若欲求除灭。无量诸过恶。当于佛法中。勇猛常精进。莫徒执名教。如观指端无异</p>
<p>
	　　大慧实义者微妙寂静(至)著文字者宜速舍离此明由悟真实义故。离诸妄想散乱而得涅槃也。真实义者从多闻者得。多闻者谓善思修随顺于义。非独善言说也。不令自他堕外道恶见名曰多闻。是故欲求实义者当亲近。与义相违者慎勿近之</p>
<p>
	　　尔时大慧菩萨摩诃萨(至)及非数灭不生不灭因上佛言为愚夫故。不得直说真实不生不灭义。犹如婴儿不应食生。故复问言如来所说不生不灭非有奇时。何以故。一切外道亦说作者不生不灭。与佛世尊说三无为法不生不灭无有异也</p>
<p>
	　　外道亦说作者因缘(至)与外道说无有差别上言佛与外道同说不生不灭法。此又言同说因缘生诸世间。故亦无有异</p>
<p>
	　　外道说言微尘胜妙(至)若有若无皆不可得此出外道不生灭义九物体也。一时。二方。三虚空。四微尘。五四大种。六大梵天。七胜妙天。八大自在天。九众生主。即神我也。谓诸外道计此九物不生不灭。能与生死诸法作因。通名作者。与佛大乘说一切法本非生灭。若有若无悉不可得亦无异</p>
<p>
	　　世尊大种不坏以其自相(至)如向所说是则应有于九物中。举一大种结难如来以例余也。言四大种亦不灭坏。周流七趣。自性常住。不生不灭。如来分别所说诸法。虽稍异之。其实无非外道已说。若有不同愿说所以。如无别义。一切外道即是如来。世尊常说一世界中多佛出世者。无有是处。如向所说是则应有。以其所说与如来无异也</p>
<p>
	　　佛言大慧我之所说(至)一切诸法非有非无言如来所说不生灭义。不与外道同也。故不生无常生灭论。外道计执一切诸法有实性相。得不生不灭。如来不堕有无品故。凡所说法。离有无生灭也。云何离有无。如幻梦色正在梦时。不得言无也。然彼色相非实有故。不得言有也。能所见取皆不可得。故说诸法不生不灭。离有离无</p>
<p>
	　　若觉唯是自心所见(至)是凡愚事非贤圣耳能觉唯是自心现量。安住法身真实自性。无妄分别。世间所作生死事业。皆寂静故。妄想作事。非圣人也</p>
<p>
	　　大慧妄心分别不实境界(至)起生灭见非诸圣人此引小儿见乾闼婆城。及幻化人商贾出入。心谓实有。愚人妄起生灭不生灭法。为有为无。亦复如是。其实幻人不出不入。诸法亦尔。离生离灭。凡夫妄想起诸异见。非圣贤也</p>
<p>
	　　言虚妄者不<a>如法</a>性(至)不生不灭则是涅槃言如来所说真实法性而有奇特也。妄想者不如实义以悟法性故。起种种诸颠倒见。执一切法有实性相。不见本来寂静义故。不能离妄分别也。是故无相见者。与涅槃为因故胜。不同相见。计得不生不灭者是受生因。达无性相。无有妄想生住异灭。寂静妙常。则涅槃也</p>
<p>
	　　大慧言涅槃者见如实处(至)尔时世尊重说颂言为除有生执成立无生义(至)云何为我说此言无生无因者。谓非如外道。妄计作者。而为能生诸法因也。故<a>楞严经</a>云。妄元无因。于妄想中。立因缘性。皆是众生。妄心计度</p>
<p>
	　　离诸和合缘智慧不能见以是故我说空无生无性离诸妄缘无能见者。是故说空无生无性</p>
<p>
	　　一一缘和合虽现而非有(至)世事皆如是妄缘合成。本无自性。虽现可见而非实有。故论问云。若一切法皆非实有。如何现前分明可见。答云镜像水月。乾闼婆城。梦境幻事。第二月等。分明可见。岂有实耶。唯识亦云。现见如梦中。见所见不俱。见时不分别。云何言现见。野马即阳焰游气</p>
<p>
	　　折伏有因论申述无生旨(至)外道咸惊怖言外道闻说无因无生。即作断灭怖畏</p>
<p>
	　　尔时大慧以偈问曰云何何所因复以何故生于何处和合而作无因论言云何者。曾有大士语外道言。汝生法云何生。为从有因生。为从无因生。答言从有因生也。言何所因者。谓既从有因生。即问何所因。答言从微尘世性。四大种等因生也。言复以何故生者。谓又问彼大种等复以何故生。答言四大种等无因生也。言于何处和合。而作无因论者。谓若四大种等无因。无因则无法。无法则无处。无处则无和合。无和合则无生。何得立四大无因生诸世间论。大慧举此重请佛决</p>
<p>
	　　尔时世尊复以偈答观察有为法非因非无因彼生灭论者所见从是灭佛言应观有为一切诸法。非有因生。非无因生。故说无生。以灭外道生灭戏论。问曰现见诸法有生有灭。云何言无耶。答云一切诸法缘起无性。故无生灭自体可得。生即无生。灭即无灭。如阳焰水。本自干尔。故金刚三昧经云。因缘所生义。是义灭非生。灭诸生灭义。是义生非灭。如上九偈破外道计从邪因生。故说无生</p>
<p>
	　　尔时大慧说偈问曰为无故不生为待于众缘为有名无义愿为我宣说为无故无生耶。为待于众缘故无生耶。既有不生名。不应无此不生义。惟为分别说也</p>
<p>
	　　尔时世尊复以偈答非无法不生亦非以待缘(至)此是无生相如来答言悉皆非也。此是意生法身名作无生。外道二乘七地菩萨非其境界</p>
<p>
	　　远离诸因缘无有能作者(至)我说是无生离二性者。离内外二性也。余文可知</p>
<p>
	　　外物有非有其心无所取(至)无生故说空非如太虚断灭空等故说空。谓法身无生故说空。自此已上八行偈。说如来意生法身以为无生</p>
<p>
	　　因缘共集会是故有生灭(至)俱非亦复然若离妄缘。更有别法而谓因果一性异性。是诸外道凡愚妄想也。有无不生俱非四句。亦复如是</p>
<p>
	　　唯除众缘会于中见生灭(至)生义不可得凡夫不能了诸妄缘。是故长劫为之钩销。连环不断。故目因缘名钩锁也。若离妄缘无别生法</p>
<p>
	　　我说唯钩锁生无故不生(至)别有于诸法此末一偈。是牒外道救立生法是先有。要待因缘生。譬如暗中物是先有。要待灯照始得见。故言钩锁现若然。谓因缘现生法。亦如灯光现暗中物。佛言若如此论者。是则离因缘外。别更有生法也</p>
<p>
	　　无生则无性体性如虚空(至)是则无生忍言无彼<a>刹那</a>生住异灭四相生故。可谓无生。此则名为无生法忍</p>
<p>
	　　一切诸世间无非是钩锁(至)此则非教理此言无明与爱业者。于十二有支因缘中。略举其三也。若具言之。即无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。此明三世妄因果法。谓过去有二支因。一无明。二行。现在有五支果。一识。二名色。三六入。四触。五受。现在有三支因。一爱。二取。三有。未来有二支果。一生。二老死。言一切众生。无始已来。皆为无明<a>十二因缘</a>。长劫钩锁。往来三界牢狱之中。无有出离。智者了悟<a>修道</a>断除。即得解脱。故云无明灭则行灭。乃至生灭即老死灭。当知灭妄因缘故须修道。问云何修道。答推求十二因缘根本乃是无明。因无明故起烦恼业。因业故起果报而有诸苦。皆因无明为根本。如人伐树。须先断其根。问无明何者是。答不觉心是。以不觉故妄起分别。心外见法。谓有谓无。谓是谓非。谓得谓失。受诸果报身心等苦皆由无明。我今欲断无明。先须自觉心源。随心所起一切妄想。皆从不觉心生。须知自心之性本无生灭。亦无来去。何以得知。一切妄念忽然而起。觉即不生。云何名觉。如贪嗔痴起时。还以自心观察推求此贪嗔痴有何形状。为青黄。为赤白。为未来。为过去。为现在。为在内外中间。推求贪嗔痴都无形状。若本来是有。今日觉时亦应可见。今觉既无。故知由不觉故忽然妄起。觉即不生。故觉是无明对治。此现在无明不得心。以无无明故。一切妄想烦恼不生。烦恼不生故业不生。故无过去二因。无二因故。现在五果不生。五果不生故。爱取有三因不生。现在三因无故。未来二果报不生。名断十二因缘钩锁。此十二因缘无处名为涅槃。此自觉圣智名为菩提。依此十二因缘观察修行者。通有三类。上智观者得佛菩提。中智观者得缘觉菩提。下智观者得声闻菩提。故肇论云。三乘观法无异。但心有大小为差矣</p>
<p>
	　　生法若非有彼为谁因缘展转而相生此是因缘义言生法若非实有。彼因缘与谁为因缘。此二句牒外道计也。以其展转相生故。正知有因缘义。无别有生性也</p>
<p>
	　　坚湿暖动等凡愚所分别(至)清凉八支道以人异故说异。非法性有异。以病别治殊。非真如有别。故言唯有一大乘。清凉八支道。八支道者。能生一乘果法之因也。一即八。八即一。圆融交映。无二无别。受一非余。是为偏见</p>
		

	
	

		</div></div><hr><script charset='utf-8' src='../../js/footer.js'></script></body></html>