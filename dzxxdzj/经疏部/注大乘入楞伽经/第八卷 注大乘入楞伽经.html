<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 注大乘入楞伽经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 注大乘入楞伽经</center></div><div class='fo'><center>经文出处:来自无量光明网</center><br/><br>
			<p>
	　　<strong>第八卷 注大乘入<a>楞伽经</a></strong></p>
<p>
	　　无常品第八</p>
<p>
	　　尔时大慧<a>菩萨</a>摩诃萨(至)所言无常复有几种因上凡夫虚妄起生灭见。非诸<a>圣人</a>。谓外道凡夫不得如实。而起无常生灭妄见。故说无常。圣人得如实理。应不起无常生灭妄见。<a>世尊</a>何故。亦言诸行无常。是生灭法。未知此说孰为邪正。所言无常复有几种耳</p>
<p>
	　　佛言大慧外道说有(至)生已不生无常性故有外道说四大种性。无始造作色等诸法。作已而舍。即计所作法是其无常</p>
<p>
	　　有说形处变坏是名无常(至)大种自性本来无起自下牒释广破妄计七种无常也。此初牒释破第六无常。言其中物无物无常者牒计也。谓能造下诸句即释破也。言能造大种。所造诸法。虚妄不实其相灭坏。大种自性不可得故。本来无起。无起故无灭。何有能造所造实法言无常耶</p>
<p>
	　　不生无常者谓常与无常(至)则堕外道生无常义次牒释破第七无常。言一切法本来寂静。非是灭生名无常。不觉此者。则计不生以为有生法灭。名无常也</p>
<p>
	　　有物无常者谓于非常(至)而自不坏此亦如是三牒释破第五无常。言于非常非无常处。外道不了。计谓无常。是自生<a>妄想</a>也。其义云何下。征释譬喻彼妄计义。如经自明</p>
<p>
	　　大慧现见无常与一切法(至)能令诸法成于无故此下如来正破彼计也。谓现见物无常。与所作诸法无有异体。故云无有能作所作差别。既云此是物无常。此是所作法。无差别故。能作所作应俱是常。何以故。不见有物无常为因。而能破坏所作诸法。成于无故</p>
<p>
	　　大慧诸法灭坏实亦有因但非凡愚之所能了以外道计除物无常。无有能令人天变化有无者。是故佛言人天依正一切诸法。生起灭坏实亦有因。但非凡愚之所能了。谓一念妄想是生起灭坏因。外道不知。故以物无常为因也</p>
<p>
	　　大慧异因不应生于异果(至)云何异因生于异果自下如来破转计也。上言无差别。破计物无常自不灭坏。能坏诸法。此谓有别。复破转计能生诸法。故言异因不应生于异果。若实能生者。一切异法应皆相生。如粟种生麻。豆种生麦。情生无情。无情生情。彼法此法。能生所生。应无有别。而世现见诸法有别。云何妄计异因生于异果</p>
<p>
	　　大慧若无常性是有法者(至)所无常法皆应是常若计物无常性为能生因是有法者。应同所作性不究竟。自是无常也。自无常故。何能灭坏生起诸法。所无常法皆应是常。何以故。既同所作。而计<a>常住</a>自不灭坏。故所作法皆是常也</p>
<p>
	　　大慧若无常性住诸法中(至)故其自性亦不坏灭若计物无常性。常住一切诸法之中。而能有无生。灭诸法者。既住诸法中。应同诸法堕于三世俱灭坏也。自体不有。岂能令物无常乎。一切外道。妄计大种体性不坏。言造色坏。色者即是大种差别和合而有。离异不异。故其色自性。亦不坏灭耳</p>
<p>
	　　大慧三有之中能造所造(至)能生于物而不灭耶此总结破物无常见。如文可知。以上破物无常竟</p>
<p>
	　　始造即舍无常者非大种(至)当知是非始造无常四牒释破第一始造即舍无常。谓诸外道所计。不出互自共三为能造也。言非大种互过大种以各别故者。谓坚湿等本无自性。其用互有相违。不能更互以造于色。故破云以各别故。如下偈曰。大种无自性。又云大种互相违。安能造于色也。言非自相造。以无异故者。自独也。谓大种性本自无生。不能独起以造于色。故破云以无异故。如下偈曰。大种本无生。故无所造色也。言非复共造。以乖离故者。共者同和之义。谓四大种性自乖离。递相凌灭。如水不容火等。岂能共同而造于色。故破云以乖离故。如下偈曰。火乃烧于色。水复为坏烂。风能令散灭。云何色得生也。当知非是始造无常者。结破也</p>
<p>
	　　形状坏无常者此非能造(至)比见堕在数论之中五牒释破第二无常。计但灭形状长短等见。不灭能所造体。此见堕在僧佉中也</p>
<p>
	　　色即是无常者谓此即是形状无常(至)唯有言说故六牒释破第三无常。计大种性常住不灭。为能作者若亦无常。则无世事。如是所计堕于外道卢迦耶见。以彼妄见诸法自相生。唯有言说。无自性相故</p>
<p>
	　　转变无常者谓色体变(至)而金无改此亦如是七牒释破第四无常。计色质变异名无常。非大种体名无常也。故举金作严具喻之。严具有变异名无常。而金无改非无常也。此色法体变异无常亦如是</p>
<p>
	　　大慧如是等种种外道(至)能造所造则皆断灭总结上七种无常。及等余外道妄想分别见无常性。如彼计谓火烧四大时。而不能烧诸大自相。言若能烧者。能造所造后应断灭。以见不断故。计大种性常</p>
<p>
	　　大慧我说诸法非常无常(至)则不分别能所造故此明如来<a>自觉</a>圣智所证实法。凡有说示如证而说。不同外道常无常见。何以故尔。谓了外法虚妄不实离执取故。乃至离有无见。不妄分别能所造故。通有十义释成正理。如文可知</p>
<p>
	　　大慧<a>世间</a>出世间(至)非诸凡愚之所能知言世出世间。及出世间最胜上上诸法。皆唯是心无有外法。非常无常。若不能了则堕恶见。依自妄想而计言说。计常无常。此三种法所有方便语言分别。亦非凡愚所能觉知</p>
<p>
	　　尔时世尊重说颂言始造即便舍形状有转变色物等无常外道妄分别言七种无常。是诸外道妄分别见</p>
<p>
	　　诸法无灭坏诸大自性住外道种种见如是说无常是法住法位。世间相常住。故言诸法无灭坏。诸大自性住。外道不了。计大种常。造色无常。故言外道种种见。如是说无常</p>
<p>
	　　彼诸外道众皆说不生灭诸大性自常谁是无常法离能无所。离所无能。既能造大种说不生灭。其性自常。谁是无常所造色法</p>
<p>
	　　能取及所取一切唯是心(至)一切不可得能取妄见。所取妄尘。梵天等法虚妄不实。离于心量皆不可得耳</p>
<p>
	　　现证品第九</p>
<p>
	　　尔时大慧菩萨摩诃萨(至)及诸外道错乱之中因上言世间出世间。及出世间上上诸法。即有菩萨声闻缘觉。断世间<a>生死</a>。入出世间灭尽三昧乐。及得诸地次第相续相。故大慧举灭尽三昧。及地次第相续相请问如来。欲显三乘圣凡优劣。令修胜行证佛果海。不堕权乘及诸邪见迷惑中耳</p>
<p>
	　　佛言谛听当为汝说(至)心意<a>意识</a>分别想灭言菩萨至六地。及声闻缘觉。同断<a>三界</a>烦恼生死。能入灭尽三昧。七地菩萨逈异二乘。念念恒入无有间断。二乘有烦恼生死可断。故不能念念恒入。八地菩萨无功用道。恒在三昧无出入相。而同声闻缘觉<a>涅槃</a>。灭妄想心识也</p>
<p>
	　　始从初地乃至六地(至)能取所取之相而生执着明初地至六地菩萨。虽未尽灭心意意识。已能<a>修行</a>观察诸法由分别有。粗分别想更不<a>现行</a>。凡愚不觉无始以来过恶虚伪习气所熏。于自心变能所取相。故起计着。如铁孕垢而自毁伤</p>
<p>
	　　大慧八地菩萨所得三昧(至)是故于中生涅槃想言此八地菩萨。初得无生法忍。觉一切法如幻如梦。心量妄想息灭。诸佛以七种加劝。于三昧门不入涅槃。若不蒙加劝发。即不修行广大行愿悲化有情。亦如声闻缘觉断佛种姓。是故如来为示无量难思功德。令其满足成佛果海。无堕二乘于无生三昧生涅槃想也。然此品言声闻缘觉。是昔菩萨退菩提愿者。彼定性趣寂二乘。尚不能知初地之法。况能分同八地菩萨得无生忍耶</p>
<p>
	　　大慧七地菩萨善能观察(至)渐入诸地具菩提分法言七地菩萨。善观心识妄想断。我我所生灭自共相。无碍辨才善巧决定。虽未能灭心识流注。已于三昧而得<a>自在</a>。渐入诸地具足菩萨菩提分法。言四无碍辨者。谓法义词及以乐说。义如别释</p>
<p>
	　　大慧我恐诸菩萨(至)我及诸佛为如是说欲令菩萨。觉阴界入自共相等虚假不实。善于诸地相续次第。对治妄想不堕外道恶见邪径。故如此说。然彼诸法有无生灭。实不可得。愚夫不知。是故诸佛皆以方便作是说耳。</p>
<p>
	　　大慧声闻缘觉至于菩萨(至)生涅槃觉非寂灭慧退菩提愿声闻缘觉。于第八地中。味着无生三昧。为彼所醉。不达三界自共相虚妄。妄缘人法二<a>无我</a>空处。作涅槃想。不见诸法自性寂灭。为真涅槃</p>
<p>
	　　大慧诸菩萨摩诃萨(至)得于如来自证地故言八地菩萨。虽见无生三昧乐。为本愿哀愍大悲成就。满十大愿度脱众生。不证无生以为涅槃。然非不起菩提分<a>佛法</a>正因。随于智慧如实修行。如是故得入如来地也</p>
<p>
	　　大慧如人梦中方便度河(至)意识梦中之所现耳觉竟无水。船栰非真。梦时见河。船栰非妄。以譬得八地觉已。本无生死。故菩提分功德非真。七地未觉。心量未灭。故菩提分功德非妄。但是无始见觉闻知。曾所更事熏习不断。故心意识妄想梦现。言离有无念者。考余二本。当作堕有无念也</p>
<p>
	　　大慧菩萨摩诃萨(至)所得涅槃非灭坏也言菩萨从初地至七地。增进修行。合上如人梦中方便度河。入于第八。得无分别智。合上未度便觉。见一切法已下。合上觉已思唯等。文互影略更相映显。可以意得</p>
<p>
	　　大慧第一义中无有次第(至)此则名为寂灭之法第一义中言思路绝。唯自觉智所证相应。不得说有十地对治。次第相续相。此则强名寂灭法也</p>
<p>
	　　尔时世尊重说颂言诸住及佛地<a>唯心</a>无影像(至)余则我所得住亦地也。无影像即无所有也。七地已还总名心量未灭。八地已上名无所有。十地已去方言佛也。故云此二地名住。余则我所得也</p>
<p>
	　　自证及清净此则是我地(至)或有先时化初半偈颂法身。次一偈颂报身。第三一偈颂<a>化身</a>。报化皆由法身有也</p>
<p>
	　　于彼说三乘皆是如来地(至)无相有何次如来方便随情<a>说法</a>。即有诸乘。第一义中何有次第。故思益经云。得诸法正性者。不从一地至于一地。是知以实映权。方便相尽。皆无所有</p>
<p>
	　　如来常无常品第十</p>
<p>
	　　尔时大慧菩萨摩诃萨(至)为常为无常因上此是去来今诸佛之所说。若如来堕三世者。则是无常。故问如来应正等觉。为常为无常也</p>
<p>
	　　佛言大慧如来应正等觉(至)然佛如来实非断灭言佛是常是无常。俱有过咎。云何有过咎。若如来常者。则同外道计神我等为能作者。为能作常。若无常者。则同世间有为作法。为相所相。毕竟败坏成于无有。法身应断灭。然佛如来实非断常</p>
<p>
	　　大慧一切所作如瓶衣等(至)是故如来非常非无常若言如来是无常。即同瓶衣一切作法无常过也。所修正因福慧庄严。皆空无益。然佛如来。功流万世常存。道通亿劫弥固。又一切世间有所作法。皆应是如来。以同是作因生故。而言如来是常无常者。有如上过故。不可言说也</p>
<p>
	　　复次大慧如来非常(至)同于兔马鱼蛇等角此复破转计也。若言如来如<a>虚空</a>常者。则不待自觉智所修因成。以虚空离四句边。分得譬如来也。又若言如来是不生常者。则如兔马等角本来无生也。若同虚空兔马言常。则无方便广大益物义。是故不同也</p>
<p>
	　　复次大慧以别义故(至)然非凡愚之所能知以别义故亦得言常。谓以现前离念明智。证真常法故。亦得言常。此真常理。有佛无佛。常住不变。遍一切法。非断灭无。凡夫外道岂能觉知。故法华云。同共一法中。而不得此事</p>
<p>
	　　大慧夫如来者以清净慧(至)如来不从妄分别生言如来者。以自觉圣智所证得名。不以心意识自共相法妄习得名。一切世间皆从不实妄想所生。如来非彼生也</p>
<p>
	　　大慧若有于二有常无常(至)二分别觉勿令少在有妄取舍生死涅槃。故有常无常也。如来所证无二法故。离常无常不寂静见。学者应灭二妄分别。令尽无余</p>
<p>
	　　尔时世尊重说颂言远离常无常而现常无常(至)是则无违诤此三偈颂上长行。经文自明可知</p>
<p>
	　　如来藏性品第十一</p>
<p>
	　　尔时大慧菩萨摩诃萨(至)不求尽苦不证涅槃因上如来非以心意意识蕴界处法妄习得名。又佛常说诸法无我。故问唯愿为我说蕴界处生灭之相。彼阴界入中既无有我。谁生谁灭。而诸凡愚依于生灭不觉苦尽。不证涅槃无生灭法。若无有我。谁知苦尽。谁证涅槃耶</p>
<p>
	　　佛言大慧谛听谛听(至)变现诸趣离我我所如来藏者。自性清净心在缠之名也。佛言阴界入中虽无我。而有如来藏。能受善不善因。故能遍兴造<a>六道</a>生死法。譬如伎儿依咒术故。变起六道形色法。无我我所。凡夫依如来藏起六道生死。无我我所亦如是</p>
<p>
	　　以不觉故三缘和合(至)生于七识无明住地言二乘不觉如来藏无我故。计根尘识。三缘和合以为生因。外道不觉如来藏无我故。计神我等以为作者。为无始恶习所熏。名如来藏为藏识。生于七识无明住地也。下二句一作生无明住地。与七识俱</p>
<p>
	　　譬如大海而有波浪(至)复生于贪若因及所缘如彼大海因风起浪。水相波相相续不断。以况如来藏海。因无明风起七识浪。生死相续不断亦尔。然如来藏本来自性。清净无垢。离常无常。及诸外道我论过失。其余诸识念念生灭。以妄因缘和合。而生三界生死。不了色等一切诸法自心所现。计著名相起诸烦恼。造<a>善恶</a>业感苦乐报。既从贪生。复生于贪。若因及缘流<a>转生</a>死。无<a>解脱</a>期。故法华云。诸苦所因。贪欲为本也。自此已上。明如来藏与三界有漏善恶为因</p>
<p>
	　　诸取根灭不相续生(至)便妄生于得解脱想此明若爱取诸根灭不相续生自恶觉观分别苦乐受者。修如是行。或得灭定四禅。入<a>四谛</a>解脱。便妄生得真解脱想。故法华云。但尽生死名为解脱。其实未得一切解脱也。自此已上。明如来藏与出世间声闻缘觉劣无漏善法为因</p>
<p>
	　　而实未舍未转(至)取于自相及共相故言声闻缘觉。其实未舍虚伪习气。即未能转藏识之名。非真解脱。若无藏识。七识无依。习气亦灭。乃真解脱。何以故尔。因彼藏识为所依止。及彼相分为所缘。余识生故。然非外道二乘境界。以彼无明法执未灭故</p>
<p>
	　　若见如来藏五法自性(至)应净如来藏藏识之名此明能转灭藏识见如来藏心。五法三自性二无我等。对治法门则灭。功用恶觉不能倾动。住不动地无功用道。了十种如幻三昧。如梦度河未度而觉。为彼三昧觉力所持。任运修行难思佛法。愿力广大不住无为。及无生忍。获自觉智不共余乘。而证十地圣人之道意生法身。离于功用诸三昧行。是故菩萨欲得胜净微妙佛法者。应净妄习藏识之名。无如二乘俱断分段生死。便谓真解脱也</p>
<p>
	　　大慧若无如来藏(至)而不舍于勇猛精进若无藏识之名。则无凡圣分段变易二种生灭。真修<a>行者</a>。虽见自实际。住现法乐住三昧。不舍方便进趣佛地。名圣人生灭也</p>
<p>
	　　大慧此如来藏藏识(至)如观掌中庵摩勒果外道妄觉。二乘偏觉。非现前见。菩萨分觉虽胜。亦未究竟。如来现见如来藏。如视掌中庵摩勒果。皎然非谬</p>
<p>
	　　大慧我为胜鬘夫人(至)莫但闻已便生足想言如来藏识藏是佛境界。非诸二乘外道所行之处。当勤观察三慧备修。勿得守闻而生知足</p>
<p>
	　　尔时世尊重说颂言甚深如来藏而与七识俱执着二种生了知则远离言二种生者。即上凡夫及以圣人悉有生灭也</p>
<p>
	　　无始习所熏如像现于心若能如实观境相悉无有如镜因前境故。有虚伪色像现。亦如如来藏因七辄识无始恶习熏故。有三界依正妄法现。如实观者一切悉无耳</p>
<p>
	　　如愚见指月观指不观月计著文字者不见我真实智者见指必知有月。愚夫反是。故但观文字之指。不得真实法也</p>
<p>
	　　心如工伎儿意如和伎者五识为伴侣妄想观伎众言如来藏识藏受熏持种。变起根身器界。如工伎儿。染污末那。执我法故。如和伎者。前五转识取尘相资。譬之伴侣。第六意识虚妄了别。类彼观人</p>
<p>
	　　五法门品第十二</p>
<p>
	　　尔时大慧菩萨摩诃萨(至)至于如来自证之位因上见如来藏。五法自性。诸识无我。对治法门则灭。故□复举五法自性。诸识无我差别相。以请问也</p>
<p>
	　　佛言谛听当为汝说(至)而起分别非诸圣人此五法等度众生对治法门。若不修行治所治障。入真实证。即是凡夫妄分别也</p>
<p>
	　　大慧白言云何不了(至)胜性而生随名相流明愚不了名是假立。心随流动见有诸法。计我我所生死轮转。不觉诸法如幻等性。唯是自心妄分别起。离能所取及生住灭。谓从自在胜性等生。妄心外缘随尘流逸</p>
<p>
	　　大慧此中相者谓眼识所见(至)如是等我说为相五根六境通名为相。亦云眼识所见名有见有对色。耳鼻舌身识所得者名无见有对色。意识所得者。名无见无对色。此三种色相总名相也</p>
<p>
	　　分别者施设众名(至)决定不异是名分别施设众多名字。显示差别种种诸相。谓有象马等名生。即有象马等相起也。此事如是者。显示自相也。决定不异者。显示共相也。计有此等名相。是故名为妄想分别</p>
<p>
	　　正智者谓观名相互为其客(至)是名正智以正智观察。物无当名之实。名无得物之功。自性本无。俱互为客。则无分别名相识生。岂涉断常堕凡夫地</p>
<p>
	　　大慧菩萨摩诃萨(至)我说此法名为如如言此正智不取名相法为有。不舍名相法为无。远离损减增益二见。名相妄识本自不生。是故强名为如如也</p>
<p>
	　　大慧菩萨摩诃萨(至)入于如如之所获得言住如如者。得入无相寂静境界。超胜解行。升<a>欢喜</a>地乃至功德满足。于色究竟处证如来地。成熟众生。如水中月圆照示现。无量应身随宜说法。体性清净离心意识。成满昔愿十无尽句。是名菩萨如实修行五法等法者。得如<a>如法</a>身。若不修者。则生颠倒凡夫。<a>流转</a>诸趣旷野</p>
<p>
	　　尔时大慧菩萨摩诃萨(至)不可坏故是圆成性大慧前举四门而问。如来但约五法一门而答。故此再问为三自性入于五法中。为三自性别有自相耶。佛答言余三法门。悉入五法中者。以但修一门。则诸门备摄。余三亦尔。谓其中名相生妄计自性。此妄计自性即入五法中名相也。若依彼分别心心所法。必带名相俱时而起。譬如日与光俱。是名缘起自性入五法中分别也。正智如如非是作法。故不可坏。是圆成性入五法中正智如如也。已上明三自性入五法竟</p>
<p>
	　　大慧于自心所现(至)悉皆摄入此五法中言于自心妄所现法生执着时。有心意识八种分别。起此差别相。此八名相。即入五法中名相妄想。了此名相皆是不实。唯妄计性。即入五法中正智如如此明<a>八识</a>入五法也。施皆不实唯妄计性。若计实有二种我名。及二我相。即入五法中名相分别。若能觉彼二我不实。即得生法二无我智。即入五法中正智如如。此明二种无我入五法也。非但五法摄余三门。声闻缘觉菩萨如来若因若果一切诸法。悉入其中也</p>
<p>
	　　复次大慧五法者(至)心心所法是名分别此佛复明五法义也。相名二法可知。起心心所。缘念瓶等名相。则名分别。心法即八识心王。心所法即六位心所。亦曰心数法。义如别说</p>
<p>
	　　彼名彼相毕竟无有(至)乃至觉灭是名如如了彼名相不实。故无妄想觉知。则名如如也</p>
<p>
	　　大慧真实决定究竟根本自性可得(至)是名正智唯此一事实。余二则非真。故谓决定究竟根本自性可得。余皆魔事也。是故诸佛随顺证入。如其实相。为彼众生开示演说五法门等。令入如实处。二乘外道所不能得。则名正智</p>
<p>
	　　大慧此五种法三性八识(至)心则决定不随他转言当觉正智如如。勿随名相分别所转也</p>
<p>
	　　尔时世尊重说颂言五法三自性及与八种识二种无我法普摄于大乘颂上四门。普摄大乘一切法义也</p>
<p>
	　　名相及分别二种自性摄正智与如如是则圆成实此颂三自性入五法中</p>
<p>
	　　恒河沙品第十三</p>
<p>
	　　尔时大慧菩萨摩诃萨(至)为如言而受为别有义大慧因上现证品偈言。此是去来今。诸佛之所说。又因上言其身清净。离心意识。既离心识。即不可为譬。故举余经言三世诸佛如恒河沙。故问为如说而受。为别有余义</p>
<p>
	　　佛告大慧勿如言受(至)唯以少分为其喻耳言三世如来过世间望。非譬所譬。不可比恒河。故华严云。三界有无一切法。不能与佛为譬喻</p>
<p>
	　　我以凡愚诸外道等(至)是故我说如恒河沙为诱通凡愚外道。令厌生死故。说化佛易见。如恒河沙。皆已得道。汝今不应受此生死。若说诸佛如优昙钵花。难得见故。此诸人等便生退怯。更不进求</p>
<p>
	　　我复有时观受化者说佛难值如优昙花言又见受化<a>弟子</a>。不勤精进说佛难值遇。如优昙钵花。汝今得值何不精勤胜进远离生死</p>
<p>
	　　大慧优昙钵花无有曾见(至)一切凡愚不能信受言优昙花。三世之中无有见者。如来则世间悉见。何得说佛如优昙花。明为众生如是譬喻。故说化佛难见易见。非说自真实法故。自法者。乃是如来所证境界。世无与等。不可为譬。非凡夫心识所见之相。是皆不能信受耳</p>
<p>
	　　大慧真实如来超心意(至)言恒沙等无有相违真实法身离心缘相。非譬所及。然亦有时而以少分为其建立。言恒沙等无相违咎</p>
<p>
	　　大慧譬如恒沙(至)无有爱憎无分别故诸有智者以譬喻得解。如来方便。以此等道理比恒河沙故。无有相违</p>
<p>
	　　大慧譬如恒沙是地自性(至)如恒河沙终不坏灭恒沙不可坏边得比法身</p>
<p>
	　　大慧譬如恒沙无有限量(至)普照一切诸佛大会言照一切诸佛众会。如恒河沙无限量边得比如来</p>
<p>
	　　大慧譬如恒沙住沙自性(至)诸有生因悉已断故纯是金沙无有瓦石。以比如来法身。无有生死生灭等沙。谓如来三有生因悉断</p>
<p>
	　　大慧譬如恒沙取不知减(至)法身故无灭坏非色身法故无增减</p>
<p>
	　　大慧譬如恒沙虽苦压治(至)具足成就大悲心故本愿大悲三昧乐故不舍众生</p>
<p>
	　　大慧譬如恒沙随水而流(至)趣义是断凡愚莫知趣字。宋魏二译俱作去字。言如来说法不随诸去流转。愚夫不知诸法随涅槃流。无有去来</p>
<p>
	　　大慧菩萨复白佛言(至)在生死中而得解脱若众生生死本际始时不可知者。云何后时得解脱终时可知耶</p>
<p>
	　　佛言大慧无始虚伪(至)是故不得言无边际言无始妄习因灭。妄分别想转。所依故。即名解脱。非断灭边。是故不得言无边也</p>
<p>
	　　大慧无边际者(至)分别心起了心则灭言有无边际者。不异妄分别也。若离妄分别外。别有众生。即有众生断生死得解脱。今观知与所知一切诸法。本来寂灭。唯在众生了不了耳</p>
<p>
	　　尔时世尊重说颂言观察诸导师譬如恒河沙(至)佛体亦如是是二偈颂上恒河沙七种譬喻。如文可知</p>
<p>
	　　<a>刹那</a>品第十四</p>
<p>
	　　尔时大慧菩萨摩诃萨何等诸法名有刹那因上以有身故。而有灭坏。即是说阴界入无常。故举一切诸法刹那坏相以请问也</p>
<p>
	　　佛言谛听当为汝说(至)有受法无受法如来将示是非刹那。故先牒释一切诸法。谓顺正理益自他故。即名善法。违于正理损自他故。名不善法。以有生灭系属因缘有所得故。名有为法。无生住灭系属因缘无所得故。名无为法。世即隐覆义隐覆胜义故。又可破坏义。三世所迁故。间者堕虚伪中故。隐覆之法即堕虚伪中。世即是间。名世间法。出虚伪故。名出世间。有即三有。漏即染污。谓三有法性是染污。名有漏法。无染污故。名无漏法。受即执受。有执受故。名为生死。无执受故即名涅槃。斯之五对。一一普该一切法也。按刘宋译本。不善法字下。更当有无记法三字</p>
<p>
	　　大慧举要言之五取蕴法(至)而生分别谓善不善以心意识妄习为因。阴界入等色心诸法得增长者。愚夫分别谓善不善。是刹那也</p>
<p>
	　　圣人现证三昧乐住是则名为善无漏法修三昧为因。证现法乐住名为圣人善无漏法。非刹那也</p>
<p>
	　　复次大慧善不善者(至)意及意识并五识身再欲释前善不善法。是非刹那。故标云复次。故举八识如来藏是刹那非刹那因。然此第八阿赖耶识。唯是无覆无记性摄。第七末那。唯是有覆无记性摄。前六转识通善不善无记三性。未转依位。此八种识俱名刹那。故如来藏名刹那因。若得转依。八识皆是善无漏法。如来藏名非刹因。善不善性依无记有。故无记性经文影略。非不言也</p>
<p>
	　　大慧彼五识身与意识俱(至)无异体生生已即灭言五识取尘。与六七识共俱。六识造善恶业相。展转差别。善恶业习相续不断故。五识身生。此五识身。亦念念生灭</p>
<p>
	　　不了于境自心所现(至)我说此等名刹那法此明五识不觉诸法自心现故。取种种尘。随取即灭。故言次第灭。随次第灭时。即六识生。故言别识生起。意识与彼五识共俱。取于五识所取种种差别形相。一念时不住。是名刹那也</p>
<p>
	　　无漏习气非刹那法此非凡愚刹那论者之所能知言无漏习气。熏如来藏藏识。离念相应。证得圣果。即非刹那。故起信论云。得无念者。则知心相生住异灭。以无念等故。此岂凡愚未曾离念。生灭戏论能知耶</p>
<p>
	　　彼不能知一切诸法(至)无为同诸法坏堕于断见凡愚不觉是非刹那。则计无漏真如无为同诸作法生灭败坏。堕于外道所执断见。起信论云。人我见者。闻修多罗说。世间诸法毕竟体空。乃至涅槃真如之法。亦毕竟空。离一切相。以彼不知为破着故。即谓真如涅槃之性。唯是其空。岂非堕于断灭见耶</p>
<p>
	　　大慧五识身非流转不受苦乐非涅槃因五识身。非流转。一作七识不流转。言彼七识念念生灭。无自性故。不能流转六道亦不知苦乐。亦非涅槃因</p>
<p>
	　　如来藏受苦乐与因俱有生灭言如来藏常故。随其染净熏习转变。为作依持。能令诸识知苦乐。与因俱。若生若灭</p>
<p>
	　　四种习气之所迷覆(至)不能了知起刹那见凡愚为五住熏心所迷覆故。不知如来藏常。起刹那见言四种习气者。即四住烦恼。及根本无明也</p>
<p>
	　　大慧如金金刚佛之<a>舍利</a>是奇特性终不损坏言如来藏不生灭。犹如金刚与佛骨也</p>
<p>
	　　若得证法有刹那者(至)于一切法作刹那想凡愚不达诸法虚妄。故我方便随顺为说。一切诸法刹那不住。无漏习气非刹那也</p>
<p>
	　　大慧菩萨复白佛言(至)何者为六云何满足因上修证三昧乐住。名为圣人善无漏法。故举余经世尊常说<a>六波罗蜜</a>。若得满足便成正觉。故问何者为六。云何满足</p>
<p>
	　　佛言大慧波罗蜜者(至)成就<a>神通</a>生于梵世言世间波罗蜜者。计我我所执取有无二边恶见。求三有身。贪着色声香味触境。行于有漏诸波罗蜜。得生富乐六欲梵世。乃至无色非非想处。悉不能免流转生死</p>
<p>
	　　大慧出世间波罗蜜者(至)如是修习诸波罗蜜言出世间波罗蜜者。是二乘人厌舍生死。欣趣涅槃。求于自度。修习六种劣无漏行。故不得作佛如下出世上上波罗蜜者。是如来常说。若得满足便成正觉。须粗识其相。今依先德略启十门。一释名。二出体。三辨相。四建立。五次第。六相摄。七修证。八约教。九观心。十释文初释名中。先通名。后别称。通名波罗蜜者。唯识论云。要七最胜之所摄受。方可建立波罗蜜多。一安住最胜。谓要安住菩萨种性。二依止最胜。谓要依止大菩提心。三意乐最胜。谓要慈愍一切有情四事业最胜。谓要具行一切事业。五巧便最胜。谓要无相智之所摄受。六回向最胜。谓要回向无上菩提。七清净最胜。谓要不为二障间杂。即三时无悔。若七随阙非到<a>彼岸</a>。故此<a>六度</a>各四句分别。其别名者。辍已惠人曰施。防非止恶曰戒。堪受诸法未能忘怀名忍。此约生忍。又忍即忍可。忍即是慧。双忍事理故。练心于法名精。精心务达为进。<a>梵音</a>禅那此云静虑。梵音般若。此云智慧二出体者。施以无贪及彼所起三业为性。戒以受学菩萨戒时三业为性。忍以无嗔精进审慧。及彼所起三业为性。精进以勤。及彼所起三业为性。静虑但以等持为性。智以择法为性。开为十度者。对四亦以择法为性。说是根本后得智故三辨相者。施有三种。谓财施。<a>无畏</a>施。法施。戒有三种。谓摄律仪戒摄善法戒。<a>饶益</a>有情戒。忍有三种。耐怨害忍。安受苦忍。谛察法忍。精进有三种。谓被甲精进。摄善精进。利乐精进。静虑有三种。谓安住静虑。引发静虑。辨事静虑。智慧有三种。谓加行无分别智。正体无分别智。后得无分别智。下余四度别名辨相。此既无文。如别章说四建立者。为十地中。对治十障。证十真如。故开有十。为对六蔽。渐修佛法。渐熟有情。故但说六。六中前三增上生道。感大财体。及眷属故。后三决定胜道。能伏烦恼。成熟有情。及佛法故。又前三饶益有情。施财不恼。忍彼恼故。后三对治烦恼。勤修加行。永伏永灭故。又由前三故不住涅槃。由后三故不住生死。能为无住涅槃资粮。开说十度后唯四者。助六令满故。方便助前三。愿助精进。力助静虑。智助般若。如深密说五次第者。谓由前前引发后后。及由后后持净前前。又前前粗。后后细。易难修习次第如是六相摄者。此六一一皆摄一切波罗蜜多互相顺故。般若论云。檀义摄于六资生无畏法等智度论云。有未庄严波罗蜜。即不摄者。有已庄严波罗蜜。即相摄者。今此经文必具摄故。若但说六。六摄后四。若开为十。第六唯摄无分别智。后四皆是后得智摄七修证者。五位通修。佛方究竟。六约因位总有三名。谓初无数劫。施等势力尚微。被烦恼伏。但名波罗蜜多第二劫去势力渐增。能伏烦恼。名近波罗蜜多。第三僧祇势力转胜。能毕竟伏一切烦恼。名大波罗蜜多。故经云出世上上波罗蜜多八约教者。诸教可思。此教要须一一融摄。彻果该因九观心者。可以意得。若不观心。非已智分。不能开发自家宝藏。纵福智齐修。尽随物转。功归生灭。无漏胜因皆不成就。故净名云诸佛解脱。当于众生心行中求也次经文下即第十释文</p>
<p>
	　　大慧出世间上上波罗蜜者(至)而恒修行檀波罗蜜言出世间上上波罗蜜者。谓大菩萨。而于自心内外二法觉知唯是妄分别现。不起施者妄想。不生受者执着。不取中间施物色相。为令众生得无畏安乐。而恒行施故论云。以知法性体无悭贪故。随顺修行檀波罗蜜</p>
<p>
	　　于诸境界不起分别(至)是则名为禅波罗蜜论云以知法性无染。离五欲过故。随顺修行尸罗波罗蜜。以知法性无苦。离嗔恼故。随顺修行羼提波罗蜜。以知法性无身心相。离<a>懈怠</a>故。随顺修行毗梨耶波罗蜜。以知法性常定。体无乱故。随顺修行禅波罗蜜</p>
<p>
	　　以智观察心无分别(至)是则名为般若波罗蜜论云以知法性体明。离无明故。随顺修行般若波罗蜜。故华严六地偈云。不取众相而行施。本绝诸恶坚持戒。解法无害常堪忍知法性离具精进。已尽烦恼入诸禅。善达性空分别法。此偈明地上所修。故直云已尽烦恼等。论通胜解行中发心修行。但云随顺又先德云。六度万行互相融摄。成菩提分。皆由般若成立故。五度如盲。般若如导。若布施无般若。唯得一世荣。后受余殃债。若持戒无般若。暂生上欲界。还堕泥犁中。若忍辱无般若报得端正形。不证寂灭忍。若精进无般若。徒兴生灭功。不趣真常海。若<a>禅定</a>无般若。但行<a>色界</a>禅。不入金刚定。若万善无般若。空成有漏因。不契无为果。若般若不明万行虚设。故般若经中欲得世出世间一切善法悉成就者。一一当学般若。是故非真流之行。无以契真。未有证真之行。不从真起。故云如是六度。如实修行。若得满足。即得阿耨多罗三藐三菩提。若不具足。则无能入菩提之道</p>
		

	
	

		</div></div><hr><script charset='utf-8' src='../../js/footer.js'></script></body></html>