<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 金光明最胜王经疏' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 金光明最胜王经疏</center></div><div class='fo'><center>经文出处:来自无量光明网</center><br/><br>
			<p>
	　　<strong>第八卷 金光明最胜王经疏 </strong></p>
<p>
	　　翻经<a>沙门</a>慧沼撰</p>
<p>
	　　四天王观察人天品第十一</p>
<p>
	　　四天王观察人天品三门分别。一来意。二释名。三解妨。言来意者。上来九品明经正宗利益时会。自下二十一品并是<a>流通</a>利益末叶。正宗之内有果行境三。今流通中亦有三种。初十六品学行流通。十女<a>菩萨</a>等四赞叹品赞叹流通。付属一品付授流通。初学行中分五。初观察品劝<a>修行</a>。二四天王无染着如意三品明守护。三大辩才吉祥女增长财坚牢地神正了知五品增福智。四王法正论善生王诸天药叉护持品正明持学。五授记等四品成前劝意。诸佛<a>说法</a>令生得乐。三身寿量是乐果。忏悔灭障等是乐因。二是所行法学行意者明能学人。既由胜法成其胜人。又由人故能弘<a>正法</a>故。次赞叹人及于法。说赞既周付授传习。然正宗已明乐果及乐因竟。今此一品观察人天令除障恼常得安乐故。劝应可弘于此经。故此品起。释名者。观谓慧照察谓察视。人天是所观。四天王是能观。此则人法带数为名。此品广明彼事。故云四天王观察人天品。解妨者。问。经云观察拥护此赡部洲我等诸王名护世者。能行之者通于三洲及欲色天。何故但唯观劝此洲。答。就佛所住且言观此。实通于余。又余三洲及欲色天苦事既微厌慧不猛。恶趣虽苦无胜慧心。创能发心必须厌深慧猛。是故偏说观赡部洲。问。四天护境各有封疆。何故四王俱言护此。答。据世俗境各护一洲。敬法尊人同护于此。又所住境虽各一方。摄诸龙鬼通为护四。据护胜法偏言观此。问。此与后品俱四天王二品何别。答。此品四王赞劝行经发愿护持。后品<a>世尊</a>赞美令广愿护。故二品别</p>
<p>
	　　经。尔时多闻天王持国天王<a>增长天王</a>广目天王俱从座起偏袒右肩右膝着地合掌向佛<a>礼佛</a>足已</p>
<p>
	　　赞曰。此品之文大分为四。一四王赞经尊胜。二世尊我等四王下四王述自修行。三又复于此下四王劝人弘经。四大众闻已下时会依教修学。初文有四。一四王虔敬。二赞法为尊。三彰经力能。四请佛恒说。此初也。初列四名。持国．增长．广目．多闻如次东南西北典领。大都妙高第四层级。时复亦住持双山顶。今此先列多闻王者。以其深信有胜名故。持国王领健达缚毕舍遮。增长王领鸠畔荼薜荔多。广目王领一切诸龙及布呾那。多闻王领一切药叉及罗刹婆。后虔敬</p>
<p>
	　　经。白言世尊是金光明最胜王经一切诸佛常念观察一切菩萨之所恭敬一切天龙常所供养及诸天众常生<a>欢喜</a>一切护世称扬赞叹声闻独觉皆共受持</p>
<p>
	　　赞曰。赞法为尊。一切佛所护念即是佛所护念。一切大乘根品熟者为说此经。一切菩萨下显圣敬重</p>
<p>
	　　经。悉能明照诸天宫殿能与一切众生<a>殊胜</a>安乐止息<a>地狱</a>饿鬼傍生诸趣苦恼一切怖畏悉能除殄所有怨敌寻即退散饥馑恶时皆令丰稔疾疫病苦皆令蠲愈一切灾变百千苦恼咸悉消灭</p>
<p>
	　　下彰经力能。初与人天乐。止息下息除六苦。一止息四恶趣苦。二止息五怖畏苦。三止息刀兵苦。四止息饥馑苦。五止息疫病苦。六止息灾变苦</p>
<p>
	　　经。世尊是金光明最胜王经能为如是安稳利乐<a>饶益</a>我等</p>
<p>
	　　下请佛恒说。初牒前胜能。为请说由。安稳是总。利乐是与乐。饶益是息苦</p>
<p>
	　　经。惟愿世尊于大众中广为宣说我等四王并诸眷属闻此<a>甘露</a>无上法味气力充实增益威光精进勇猛<a>神通</a>倍胜</p>
<p>
	　　下正请恒宣说。初请说。我等四王下明利益</p>
<p>
	　　经。世尊我等四王修行正法常说正法以法化世我等令彼天龙药叉健闼婆阿苏罗揭路荼俱槃荼紧那罗莫呼罗伽及诸人王常以王法而化于世遮去诸恶所有鬼神吸人精气无慈悲者悉令远去世尊我等四王与二十八部药叉大将并与无量百千药叉以净天眼过于世人观察拥护此赡部洲世尊以此因缘我等诸王名护世者</p>
<p>
	　　下述自修行有四。一王自正化能自弘经。二我等令彼下诸臣佐随同修正行。三遮去下法王能除恶。四世尊下明王得名。意明由弘正法以化众生名行不虚故名护世。二十八部者如孔雀王经说。四方各四四维各一上下各四成二十八部。以净天眼者非是修生。此是报得。能过于人故</p>
<p>
	　　经。又复于此洲中若有国王被他怨贼常来侵扰及多饥馑疾疫流行无量百千灾厄之事</p>
<p>
	　　赞曰。第三劝人弘经有三。初睹<a>世间</a>难生。二劝人弘经对遣。三令人王保国敬重修行。初睹难生也</p>
<p>
	　　经。世尊我等四王于此金光明最胜王经恭敬供养若有苾刍法师受持读诵我等四王共往<a>觉悟</a>劝请其人时彼法师由我神通觉悟力故往彼国界广宣流布是金光明微妙经典由经力故令彼无量百千衰恼灾厄之事悉皆除遣</p>
<p>
	　　下弘经对遣有四。一指能除法。二若有下劝人流行。三时彼法师下正弘此经。四由经力故下除难安乐</p>
<p>
	　　经。世尊若诸人王于其国内有持是经苾刍法师至彼国时当知此经亦至其国</p>
<p>
	　　下令人王保国敬重修行有二。一德人至国。二令王敬重。人能弘道。人至法随。非道弘人。人无法灭。法既弘益。故应敬重持人。初也</p>
<p>
	　　经。世尊时彼国王应往法师处听其所说闻已欢喜于彼法师恭敬供养深心拥护令无忧恼演说此经利益一切世尊以是缘故我等四王皆共一心护是人王及国人民令离灾患常得安稳</p>
<p>
	　　下令王敬重有三。初劝往听除灾。次劝供给得乐。后劝敬重他附。初文有五。一令尊法往听。二令闻已庆喜。三于彼法师下令敬养卫护。四演说此经下令演法利人。五以是缘故下四王为除灾难</p>
<p>
	　　经。世尊若有苾刍苾刍尼邬波索迦邬波斯迦持是经者时彼人王随其所须供给供养令无乏少我等四王令彼国王及以国人悉皆安稳远离灾患</p>
<p>
	　　下劝供给得乐有三。初明行法人。次时彼人王下令供给。后我等四王下明王臣得乐</p>
<p>
	　　经。世尊若有受持读诵是经典者人王于此供养恭敬尊重赞叹我等当令彼王于诸王中恭敬尊重最为第一诸余国王共所称叹</p>
<p>
	　　下劝敬重他附有四。初举所敬者。二人王于此下劝应敬赞。三我等当令彼下明其敬赞。四我当令彼下明敬者得尊他附</p>
<p>
	　　经。大众闻已叹喜受持</p>
<p>
	　　下第四时会依学</p>
<p>
	　　金光明最胜王经卷第六</p>
<p>
	　　唐<a>三藏</a>法师义净奉制译</p>
<p>
	　　四天王护国品第十二</p>
<p>
	　　四天王护国品三门分别。一来意。二释名。三解妨。言来意者。前品赞经胜妙劝他弘持。此下三品明经可尊<a>行者</a>得护。初一天护后二咒护。又前品四王劝他。此品愿自守护。前品令他行二利。此品明自行二利。前品自意劝持。此品佛劝广护。故前品后有此品生。释名者。<a>自在</a>光洁神用名天。众天所归为君统摄称为王也。天之王故依士释。方城不同统领分四。复带数名。护谓防御摄养防御为彼除灾摄养增其福慧。四天为能护。国者是所护。能所合称。此广明彼名四天王护国品。解妨者。问。此品守护亦通人王并余神众。何故但云四王护国。答。人王行法护国因彼四王。余神是四王臣故但说四王护国。问。行法四王守护则是护人。何名护国。答。人为国本。如说有情名为佛土。故虽护人则名护国。问。三乘圣众释梵诸天见行法人咸应卫护。何故但说四王护国。答。理应皆有。且说宜闻人。复四王标名。护世为显名行相符。故标四王不说余护。问。<a>天人</a>敬重四众弘经亦护正法。何故唯言四王护国。答。<a>护法</a>意为益物。法住能令国安。为彰利他大悲偏言护国。非法</p>
<p>
	　　经。尔时世尊闻四天王恭敬供养金光明经及能拥护诸持经者赞言善哉善哉</p>
<p>
	　　赞曰。就此品中大分为六。初世尊赞叹令修。二四王奉教愿护。三时四天王下四王荷恩叹佛。四佛更劝护结成。五闻是颂下四王庆喜护持。六大众闻经得益。初段分二。初赞成后劝护。赞中初总赞后别赞。此总也。一赞护法。二赞护人。又一赞劝他。二赞自护。又一赞宿世善因。二赞今护人法。故重言善哉</p>
<p>
	　　经。汝等四王已于过去无量百千万亿佛所恭敬供养尊重赞叹植诸善根修行正法常说正法以法化世</p>
<p>
	　　赞曰。别赞。初赞福业。次修行正法等赞智业。后汝等长夜下赞悲业。此初二也。于诸佛所修于三业。供养恭敬身业。尊重意业。赞叹语业。依仁王般若经。以一僧祇供养诸佛得至初地为四天王</p>
<p>
	　　经。汝等长夜于诸众生常思利益起大慈心愿与安乐以是因缘能令汝等现受胜报</p>
<p>
	　　赞曰。行悲业。初赞。以是因缘下结</p>
<p>
	　　经。若有人王恭敬供养此金光明最胜经典汝等应当勤加守护令得安稳汝诸四王及余眷属无量无数百千药叉护是经者即是护持去来现在诸佛正法汝等四王及余天众并诸药叉与阿苏罗共斗战时常得胜利汝等若能护持是经由经力故能除众苦怨贼饥馑及诸疾疫是故汝等若见四众受持读诵此经王者亦应勤心共加守护为除衰恼施与安乐</p>
<p>
	　　赞曰。劝护有三。初劝护人王。汝诸四王下劝护正法。是故汝等下劝护四众持经之人。劝护法中初护法汝等四王及余天众下明护法益。护法益中初降自胜怨。汝等若能下除他三难。一怨贼。二饥馑。三疫病。护四众文可知</p>
<p>
	　　经。尔时四天王即从座起偏袒右肩右膝着地合掌恭敬白佛言世尊此金光明最胜经王于未来世若有国土城邑聚落山林旷野随所至处流布之时</p>
<p>
	　　赞曰。第二四王奉教愿护有二。初愿以身护法。后尔时世尊复若四天王下愿以咒护。愿身护中有二。初愿身护人。后尔时四天王下愿身护法。法藉人以弘宣。故先护人。人由法以成德。次须护法。护人之中虽亦护法。意明护人故赞护法。或可。初愿双护人法。后重校量重劝护法。法是佛师故更重劝。且依初释。护人分四。一四王愿护。二尔时佛告下世尊赞成。三尔时四天王下教人王弘法之仪。四尔时四天王下明人王依法修行得护。初愿护有二。初标愿守护。后世尊若彼国王下正愿守护。标中一愿护之仪。二明所护法。三明所护法时。四明护法处。五明所护人。六明拥护相。此初四也</p>
<p>
	　　经。若彼国王于此经典至心听受称叹供养并复供给受持是经四部之众深心拥护令离衰恼</p>
<p>
	　　下明所护人。初明所护人。于此经典下明护所以</p>
<p>
	　　经。以是因缘我护彼王及诸人众皆令安稳远离忧苦增益<a>寿命</a>威德具足</p>
<p>
	　　下明拥护相</p>
<p>
	　　经。世尊若彼国王见于四众受持经者恭敬守护犹如父母一切所须悉皆供给</p>
<p>
	　　赞曰。正愿守护有三。一所护之人。二见于四众下明得护所以。三我等四王下广明护相。得护因中有二。初明王得遇胜缘。二恭敬下明正修胜行</p>
<p>
	　　经。我等四王常为守护令诸有情无不尊敬是故我等并与无量药叉诸神随此经王所流布处潜身拥护令无留难</p>
<p>
	　　赞曰。广明护相。初护法后护人。此护法。令他敬法必须自尊。自若不行何以劝物。是故我等潜护斯经</p>
<p>
	　　经。亦当护念听是经人诸国王等除其衰患悉令安稳他方怨贼皆使退散</p>
<p>
	　　赞曰。后护人有二。初标守护。若有人王下重成护人。初也</p>
<p>
	　　经。若有人王听是经时邻国怨敌兴如是念当具四兵坏彼国土</p>
<p>
	　　赞曰。重成护人有四。一邻敌心念兴兵。二经威彼自溃。三此王命师讨罚。四神助令彼归降。初也</p>
<p>
	　　经。世尊以是经王威神力故是时邻敌更有异怨而来侵扰于其境界多诸灾变疫病流行</p>
<p>
	　　下是第二彼溃有二缘。一他寇来侵。有钟鼓日侵。二自境灾疫</p>
<p>
	　　经。时王见已即严四兵发向彼国欲为讨伐</p>
<p>
	　　下第三命师讨罚。讨者除也诛也。伐者征也败也。欲败去之。今经作罚。说文罪之小者曰罚。广雅罚折伏也。今既兴兵应为伐字。或彼但兴念未集兵戈。此王兴师欲折伏之。故为罚也</p>
<p>
	　　经。我等尔时当与眷属无量无边药叉诸神各自隐形为作护助令彼怨敌自然降伏尚不敢来至其国界岂复得有兵戈相伐</p>
<p>
	　　下第四神助令彼归降有二。初兴念则降。二尚不敢来下永无相讨</p>
<p>
	　　经。尔时佛告四天王善哉善哉汝等四王乃能拥护如是经典</p>
<p>
	　　赞曰。就护人中第二世尊赞成有三。初赞天护法。二赞法难闻。三明弘</p>
<p>
	　　经。利益</p>
<p>
	　　初也</p>
<p>
	　　经。我于过去百千俱胝那庾多劫修诸苦行得阿耨多罗三藐三菩提证一切智今说是法</p>
<p>
	　　下赞法难闻。多劫修行方得成佛。成佛已久今说是经。故难闻也</p>
<p>
	　　经。若有人王受持是经恭敬供养者为消衰患令其安稳亦复拥护城邑聚落乃至怨贼悉令退散亦令一切赡部洲内所有诸王永无衰恼斗诤之事</p>
<p>
	　　赞曰。弘经利益有二。初明现弘经益。二大王若求来下明未来弘益。初中但说人王自听。后文并劝供养持者。现在佛自弘经不假他力。未来余人持读须王加护。师资别故此明现益。初王得益。后人得益。王得益中初明王行行。后为消衰患下明得益。得益中初总后别。总中有二。初举一。后亦令下例余。初中有四。一除衰。二得益。三得护。四无怨</p>
<p>
	　　经。四王当知此赡部洲八万四千城邑聚落八万四千诸人王等各于其国受诸快乐皆得自在所有财宝丰足受用不相侵夺随彼宿因而受其报不起恶念贪求他国咸生少欲利乐之心无有斗战击缚等苦</p>
<p>
	　　下别得益有十。一得益境。二得益果。三受安乐。四丰珍财。五无相夺。六任宿业。七无现贪。八皆少欲。九无怨敌。十无诸苦。约得益中初总后别。此总也</p>
<p>
	　　经。其土人民自然受乐上下和穆犹如水乳情相爱重欢喜游戏慈悲谦让增长善根</p>
<p>
	　　下国人益。初行行</p>
<p>
	　　经。以是因缘此赡部洲安稳丰乐人民炽盛大地沃壤寒暑调和时不乖序日月星宿常度无亏风雨随时离诸灾横资产财宝皆悉丰盈心无悭鄙常行惠施具十善业若人命终多生天上增益天众</p>
<p>
	　　下明益。初现得益有十一。一无兵戈故安稳。二足五谷故丰乐。三人物殷繁。四土地爽恺。五四时顺序。六七耀依度。七风雨随时。八无诸灾横。九资琉[仁-二+聿]盈。十无贪乐施。十一常行十善。若人命终下死后益</p>
<p>
	　　经。大王若未来世有诸人王听受是经恭敬供养并受持经四部之众尊重称赞复欲安乐饶益汝等及诸眷属无量百千诸药叉众是故彼王常当听受是妙经王由得闻此正法之水甘露上味增益汝等身心势力精进勇猛福德威光悉令充满是诸人王若能至心听受是经则为广大希有供养供养于我释迦牟尼应正等觉若供养我则是供养过去未来现在百千俱胝那庾多佛若能供养三世诸佛则得无量不可思议功德之聚</p>
<p>
	　　赞曰。明未来益有二。初行胜行。后由得闻此下成胜因。胜因有二。初益天势力。后为供养佛。供养佛中初明正行供养。能供养下明得大福聚劝成弘经</p>
<p>
	　　经。以是因缘汝等应当拥护彼王后妃眷属令无衰恼及宫宅神常受安乐功德难思是诸国土所有人民亦受种种五欲之乐一切恶事皆令消殄</p>
<p>
	　　下明弘经得益有二。初四王卫护眷属。二是诸国土下国福人安</p>
<p>
	　　经。尔时四天王白佛言世尊于未来世若有人王乐听如是金光明经为欲拥护自身后妃王子乃至内宫诸婇女等城邑宫殿皆得第一不可思议最上欢喜寂静安乐于现世中王位尊高自在昌盛常得增长复欲摄受无量无边难思福聚于自国土令无怨敌及诸忧恼灾厄事者</p>
<p>
	　　赞曰。教人王弘法之仪有四。一标王愿心。二世尊如是下教其轨则。三世尊时彼香烟下依行感瑞。四时彼诸佛闻此妙香下明诸佛赞扬。此标王愿心</p>
<p>
	　　经。世尊如是人王不应放逸令心散乱当生恭敬至诚殷重听受如是最胜经王</p>
<p>
	　　下教其轨则有三。初天教听轨。次<a>佛教</a>令迎。后天教为我。初天教听轨中。初总教后别示。此总也</p>
<p>
	　　经。欲听之时先当庄严最上宫室王所爱重显敞之处香水洒地散众名华安置师子殊胜法座以诸珍宝而为校饰张施种种宝盖幢旛烧无价香奏诸音乐其王尔时当净澡浴以香涂身着新净衣及诸璎珞坐小卑座不生高举舍自在位离诸憍慢端心<a>正念</a>听是经王于法师所起大师想复于宫内后妃王子婇女眷属生慈愍心喜悦相视和颜软语于自身心大喜充遍</p>
<p>
	　　下别示。别示中一示所严处。二香水下示严处轨。三其王尔时下示严王身。四不生高举下示严王心。五作如是念下示王安稳想。示严心中一令除掉举。二令舍憍慢。三端心听法。四恭敬法师。五等起慈心。六喜悦相视。七和颜软语。八身心遍喜</p>
<p>
	　　经。作如是念我今获得难思殊胜广大利益于此经王盛兴供养既敷设已见法师至当起虔敬渴仰之心</p>
<p>
	　　下示王安想。初于法起想。既敷设已下于法师起想。此听法轨则如瑜伽论三十八说。菩萨如是于善说法深生敬重。常乐听闻诸善说法无有劳倦。亦无厌足。净信深厚其性柔和。心直见直爱敬德故爱敬法故。往法师所无诘难心有敬重心。无高慢心。专为求善非显己德。为欲安立自他善根。不为利养恭敬因缘。菩萨具足如是功德往法师所。无杂染心无散乱心听闻正法。云何无染心。谓听法时其心远离贡高轻慢怯弱杂染。由六相故离贡高染。谓听法时应时而听。殷重而听。恭敬而听不为损害。不为随顺不求过失。由其四相离轻慢染。于听法时恭敬正法。恭敬说法补特伽罗。不轻正法不轻说者。于听法时不自轻蔑。由此一相离怯弱染。云何无散乱心。谓由五相。一者求悟解心。二专一趣心。三听者属耳。四扫涤其心。五摄一切心听闻正法。说法轨则略如<a>法华经</a>第四法师品。有三种。一入如来室。二着如来衣。三坐如来座。如来室者一切众生中大慈悲心是。如来衣者柔和忍辱心是。如来座者一切法空是。说法之心欲与生乐拔众生苦故起慈悲。慈悲说法他害不嗔。遭苦能受深理能印方能相续。睹三事空无染无著方能实益</p>
<p>
	　　经。尔时佛告四天王不应如是不迎法师时彼人王应着纯净鲜洁之衣种种璎珞以为严饰自持白盖及以香华备整军仪盛陈音乐步出城阙迎彼法师运想虔恭为吉祥事</p>
<p>
	　　赞曰。下佛教令迎有二。初诫不应不迎。时彼人王下示正轨。正轨中有五。初明迎轨则。二四王以何因缘下释迎所以。三于说法师下明迎心想。四后宫眷属下明得利益。五四王当知下结成劝意。此初也</p>
<p>
	　　经。四王以何因缘令彼人王亲作如是恭敬供养</p>
<p>
	　　下第二释迎所以有三。初征。次由彼人王下释。后四王当知下结迎远近。此初也</p>
<p>
	　　经。由彼人王举足下足步步即是恭敬供养承事尊重百千万亿那庾多诸佛世尊复得超越如是劫数<a>生死</a>之苦复于来世如是劫数当受轮王殊胜尊位</p>
<p>
	　　赞曰。释迎所以有二。此总释有三。一成胜因。二越诸苦。三得胜报</p>
<p>
	　　经。随其步步亦于现世福德增长自在为王感应难思众所钦重当于无量百千亿劫人天受用七宝宫殿所在生处常得为王增益寿命言词辩了人天信受无所畏惧有大名称咸共瞻仰天上人中受胜妙乐获大力势有大威德身相奇妙端严无比值天人师遇善知识成就具足无量福聚</p>
<p>
	　　赞曰。别释初现益。次当于无量下后益。后益有十三。一得胜处。二受胜报。三得辨才。四他信受。五离怖畏。六得名闻。七得敬奉。八受胜乐。九成大力。十有威严。十一得相好。十二遇善友。十三具福德</p>
<p>
	　　经。四王当知彼诸人王见如是等种种无量功德利益故应自往奉迎法师若一踰缮那乃至百千踰缮那</p>
<p>
	　　下结迎远近</p>
<p>
	　　经。于说法师应生佛想</p>
<p>
	　　赞曰。第三明迎心想。初得见益</p>
<p>
	　　经。还至城已作如是念今日释迦牟尼如来应正等觉入我宫中受我供养为我说法我闻法已即于阿耨多罗三藐三菩提不复退转即是值遇百千万亿那庾多诸佛世尊我于今日即是种种广大殊胜上妙乐具供养过去未来现在诸佛我于今日即是永拔琰摩王界地狱饿鬼傍生之苦便为已种无量百千万亿转轮圣王释梵天主善根种子当令无量百千万亿众生出生死苦得<a>涅槃</a>乐积集无量无边不可思议福德之聚</p>
<p>
	　　还宫生想有七。一得见本师想。二我闻法已下得大菩提想。三即是值遇下得见诸佛想。四我于今日下供养诸佛想。五我于今日下永离恶趣想。得越恶趣琰魔王界。即三恶分判彼趣正鬼趣摄。瑜伽论云。生那落迦作静息王者化王界生。不尔何故生最下化狱。又违二十唯识。不许同彼受苦故。长阿含十九约他相故说王受苦想。六便为已种下得诸王位想。七当令无量下令他得利想</p>
<p>
	　　经。后宫眷属及诸人民皆蒙安稳国土清泰无诸灾厄毒害恶人他方怨敌不来侵扰远离忧患</p>
<p>
	　　下第四明得利益</p>
<p>
	　　经。四王当知时彼人王应作如是尊重正法亦于受持是妙经典苾刍苾刍尼邬波索迦邬波斯迦供养恭敬尊重赞叹所获善根先以胜福施与汝等及诸眷属</p>
<p>
	　　下结成诫劝初结诫劝。后结得益。结劝中初结敬法师。次结敬四众。后令回施</p>
<p>
	　　经。彼之人王有大福德善业因缘于现世中得大自在增益威光吉祥妙相皆悉庄严一切怨敌能以正法而摧伏之</p>
<p>
	　　下结得益。可知</p>
<p>
	　　经。尔时四天王白佛言世尊若有人王能作如是恭敬正法听此经王并于四众持经之人恭敬供养尊重赞叹时彼人王欲为我等生欢喜故当在一边近于法座香水洒地散众名华安置处所设四王座我与彼王共听正法其王所有自利善根亦以福分施及我等世尊时彼人王请说法者升座之时便为我等烧众名香供养是经</p>
<p>
	　　下后天教为我有二。初牒彼所行。时彼人王下次教为我轨则。轨则中有六。一示严处所。二令净庄严。三令敷四座。四我与同听。五令彼福施。六令供养</p>
<p>
	　　经。世尊时彼香烟于一念顷上升<a>虚空</a>即至我等诸天宫殿于虚空中变成香盖</p>
<p>
	　　下明依行感瑞有二。初四天述感应。后佛告四天王下佛述感应。天述中初总后别。总中有二。初香烟至处。二香烟祥瑞</p>
<p>
	　　经。我等天众闻彼妙香香有金光照曜我等所居宫殿乃至梵宫及以帝释大辩才天大吉祥天坚牢地神正了知大将二十八部诸药叉神大自在天金刚密主宝贤大将诃利底母五百眷属无热恼池龙王大海龙王所居之处世尊如是等众于自宫殿见彼香烟一<a>刹那</a>顷变成香盖闻香芬馥睹色光明遍至一切诸天神宫</p>
<p>
	　　下别明。约香所依烟说有金色光。不尔香尘鼻根所得。如何言见</p>
<p>
	　　经。佛告四天王是香光明非但至此宫殿变成香盖放大光明由彼人王手执香炉烧众名香供养经时其香烟气于一念顷遍至三千<a>大千世界</a>百亿日月百亿妙高山王百亿四洲于此三千大千世界一切天龙药叉健闼婆阿苏罗揭路茶紧那罗莫呼洛伽宫殿之所于虚空中充满而住种种香烟变成云盖其盖金色普照天宫如是三千大千世界所有种种香云香盖皆是金光明最胜王经威神之力</p>
<p>
	　　下佛述感应有二。一香烟遍至大千是诸人王下明香周十方界。初中有四。一非局情。二由彼人王下明香周遍。三种种香烟下明祥瑞。四如是三千下结归经力</p>
<p>
	　　经。是诸人王手持香罏供养经时种种香气非但遍此三千大千世界于一念顷亦遍十方无量无边恒河沙等百千万亿诸佛国土于诸佛上虚空之中变成香盖金色普照亦复如是</p>
<p>
	　　下明周十方界有二。初至处于诸佛上下后祥瑞</p>
<p>
	　　经。时彼诸佛闻此妙香睹斯云盖及以金色于十方界恒河沙等诸佛世尊现神变已彼诸世尊悉共观察异口同音赞法师曰善哉善哉汝大丈夫能广流布如是甚深微妙经典则为成就无量无边不可思议福德之聚</p>
<p>
	　　赞曰。教弘经轨中。第四诸佛赞扬有二。初赞现成胜因。尔时十方下赞未来果。赞因果者欲令人王依教行故。初赞因中初赞法师因。后赞听者因。此法师者通其说法者。亦通供养者。十种法行皆名法师。由王能为供养广流此经。法师正能流通此法。然准文势合但赞王。举见瑞应而赞叹故。或复瑞应由经威力。故赞法师通二处好。有三。初睹瑞。次彼诸佛下赞流通经。后则为成就下赞成因。文显可知</p>
<p>
	　　经。若有听闻如是经者所获功德其量甚多何况书写受持读诵为他敷演如说修行何以故善男子若有众生闻此金光明最胜王经者即于阿耨多罗三藐三菩提不复退转</p>
<p>
	　　下赞听者有三。初举劣况胜。次征所以。后正为释</p>
<p>
	　　经。尔时十方有百千俱胝那庾多无量无数恒河沙等诸佛刹土彼诸刹土一切如来异口同音于法座上赞彼法师言善哉善哉</p>
<p>
	　　下赞未来果有二。初诸佛同总赞</p>
<p>
	　　经。善男子汝于来世以精勤力当修无量百千苦行具足资粮超诸圣众出过<a>三界</a>为最胜尊</p>
<p>
	　　下别赞。别赞中初赞因益</p>
<p>
	　　经。当坐菩提树王之下殊胜庄严能救三千大千世界有缘众生善能摧伏可畏形仪诸魔军众觉了诸法最胜清净甚深无上正等菩提善男子汝当坐于金刚之座转于无上诸佛所赞十二妙行甚深法轮能击无上最大法鼓能吹无上极妙法螺能建无上殊胜法幢能然无上极明法炬能降无上甘露法雨能断无量烦恼怨结</p>
<p>
	　　下赞果。赞果中有四。一坐道树。二善能摧伏下降天魔。三觉了诸法下得菩提。四善男子下转法轮。转法轮有八。初一法轮体。中六法轮义。能令无量下法轮用。轮义中六。一开权。二法螺立教。三法幢得菩提智。四法炬得涅槃理。五法雨能生善。六断烦恼能破恶</p>
<p>
	　　经。能令无量百千万亿那庾多有情度于无涯可畏大海<a>解脱</a>生死无际轮回值遇无量百千万亿那庾多佛</p>
<p>
	　　赞曰。法轮用有三。渡大海离苦谛。脱生死断集谛。由惑系缚轮回生死。故断集谛云解脱也。业非缚义。非生死本故不云业。或亦摄业。同集谛故。值遇佛下得善友</p>
<p>
	　　经。尔时四天王复白佛言世尊是金光明最胜王经能于未来现在成就如是无量功德是故人王若得闻是微妙经典即是已于百千万亿无量佛所种诸善根于彼人王我当护念复见无量福德利故我等四王及余眷属无量百千万亿诸神于自宫殿见是种种香烟云盖神变之时我当隐蔽不现其身为听法故当至是王清净严饰所止宫殿讲法之处如是乃至梵宫帝释大辩才天大吉祥天坚牢地神正了知大将二十八部诸药叉神大自在天金刚密主宝贤大将诃利底母五百眷属无热恼池龙王大海龙王无量百千万亿那庾多诸天药叉如是等众为听法故皆不现身至彼人王殊胜宫殿庄严高座说法之所世尊我等四王及余眷属药叉诸神皆当一心共彼人王为善知识因是无上大法施主以甘露味充足于我是故我等拥护是王除其衰患令得安稳及其宫殿城邑国土诸恶灾变悉令消灭</p>
<p>
	　　下愿护中第四人王修行得益前佛说行经益。此下人王依修得益有三。初赞法。二是故人王下赞人。三于彼人王下守护。初出守护所因。我等四王下正明守护有四。一明守护时。二我当隐蔽下天等来降王宫。三世尊我等下诸天共结善友。四是故我等下正明守护。第二段中初四天王来。后如是乃至下明梵释等至。余段可知</p>
<p>
	　　经。尔时四天王俱共合掌白佛言世尊若有人王于其国土虽有此经未尝流布心生舍离不乐听闻亦不供养尊重赞叹见四部众持经之人亦复不能尊重供养遂令我等及余眷属无量诸天不得闻此甚深妙法背甘露味失正法流无有威光及以势力增长恶趣损减人天坠生死河乖涅槃路</p>
<p>
	　　赞曰。第二明令人王护法。于中有三。一不护有损。二世尊若有人王下明弘护得益。三世尊如大梵天下校量明胜劝令弘经。初中有二。初弃法不弘。有二。初弃法。次弃人。后遂令我等下明由斯有损。复二。初天损后人损。天损中有五。初失法利。二失威光。三增恶趣。四感人天。五失正路。如文可知</p>
<p>
	　　经。世尊我等四王并诸眷属及药叉等见如斯事舍其国土无拥护心非但我等舍弃是王亦有无量守护国土诸大善神悉皆舍去既舍离已其国当有种种灾祸丧失国位一切人众皆无善心唯有系缚杀害嗔诤互相谗谄枉及无辜疾疫流行彗星数出两日并现薄蚀无恒黑白二虹表不祥相星流地动井内发声暴雨恶风不依时节常遭饥馑苗实不成多有他方怨贼侵掠国内人民受诸苦恼土地无有可乐之处</p>
<p>
	　　下人损有二。初天神舍离。二既舍离已下国土衰损。于中有三。初标次辨。世尊我等四王下结。辨中有四。一失国位。二一切人众下人行恶。三疾疫生。四彗星下恶相现。有十一。一彗星横数流。二两日并现。三日月薄蚀。四虹表不祥。五星流失常。六大地振动。七井出异声。八风雨乖度。九苗稼不实。十他方贼侵。十一自国不乐</p>
<p>
	　　经。世尊我等四王及与无量百千天神并护国土诸旧善神远离去时生如是等无量百千灾怪恶事</p>
<p>
	　　结</p>
<p>
	　　经。世尊若有人王欲护国土常受快乐欲令众生咸蒙安稳欲得摧伏一切外敌于自国境永得昌盛欲令正教流布世间苦恼恶法皆除灭者世尊是诸国王必当听受是妙经王亦应恭敬供养读诵受持经者我等及余无量天众以是听法善根威力得服无上甘露法味增益我等所有眷属并余天神皆得胜利何以故以是人王至心听受是经典故</p>
<p>
	　　赞曰。下明弘护得益有三。初王起善愿。二世尊是诸国王下教使弘经。三我等及余下四王蒙益有三。初标。何以故者反征。以是人王下后释。标中云以是听法等。由人王听法。我等已下明我四天王等得益</p>
<p>
	　　经。世尊如大梵天于诸有情常为宣说世出世论帝释复说种种诸论五通神仙亦说诸论世尊梵天帝释五通仙人虽有百千俱胝那庾多无量诸论然佛世尊慈悲哀愍为人天众说金光明微妙经典比前所说胜彼百千俱胝那庾多倍不可为喻何以故由此能令诸赡部洲所有王等正法化世能与众生安乐之事为护自身及诸眷属令无苦恼又无他方怨贼侵害所有诸恶悉皆远去亦令国土灾厄屏除化以正法无有诤讼是故人王各于国土当然法炬明照无边增益天众并诸眷属</p>
<p>
	　　下第三校量明胜劝令弘经。有三。初校量明胜。次四王领益后劝弘经。初中有四。初举劣。二世尊梵天下明胜。三何以故下释所以。四是故下结应持经</p>
<p>
	　　经。世尊我等四王无量天神药叉之众赡部洲内所有天神以是因缘得服无上甘露法味获大威德势力光明无不具足一切众生皆得安稳复于来世无量百千不可思议那庾多劫常受快乐复得值遇无量诸佛种诸善根然后证得阿耨多罗三藐三菩提如是无量无边胜利皆是如来应正等觉以大慈悲过诸梵众以大智慧逾于帝释修诸苦行胜五通仙百千万亿那庾多倍不可称计为诸众生演说如是微妙经典</p>
<p>
	　　下领益有二。初天得益。次令赡部洲下明人得益。天得益中初得益。后皆是如来下赞</p>
<p>
	　　经。令赡部洲一切国主及诸人众明了世间所有法式治国化人劝导之事由此经王流通力故普得安乐此等福利皆是释迦大师于此经典广为流通慈悲力故</p>
<p>
	　　下结人益。于中但明得因益。不言其果。以前明故。一得因益。二结由经</p>
<p>
	　　经。世尊以是因缘诸人王等皆应受持供养恭敬尊重赞叹此妙经王何以故如是等不可思议殊胜功德利益一切是故名曰最胜经王</p>
<p>
	　　下后劝弘经有三。标征释别</p>
<p>
	　　经。尔时世尊复告四天王汝等四王及余眷属无量百千俱胝那庾多诸天大众见彼人王若能至心听是经典供养恭敬尊重赞叹者应当拥护除其衰患能令汝等亦受安乐</p>
<p>
	　　赞曰。大段第二四王奉教愿护。中有二。初身护后法护。上明身护。此下明法护。前明身护护弘法人。及护国土。此但护于弘法之者。又身护除诸衰祸灾疫一切不安。此除贫苦。令得财故佛赞云。汝能破裂一切众生贫穷苦网令得福乐。得福乐已即能弘经。故次云。亦令此经广行于世。于中有三。初世尊重劝。次四王法护。后时多闻天王说此咒下世尊赞叹。此初。有二。初劝护人王。后劝护四众。此护人王。文中有四。初敕四王众。二所护之者。三正令拥护。四能令汝等下明令护所以</p>
<p>
	　　经。若四部众能广流布是经王者于人天中广作佛事普能利益无量众生如是之人汝等四王常当拥护如是四众勿使他缘共相侵扰令彼身心寂静安乐于此经王广宣流布令不断绝利益有情尽未来际</p>
<p>
	　　下劝护四众文中有四。一所护者。二于人天中下叹功能。三如是之人下正令拥护。四于此经已下明令护意</p>
<p>
	　　经。尔时多闻天王从座而起白佛言世尊我有如意宝珠陀罗尼法若有众生乐受持者功德无量我常拥护令彼众生离苦得乐能成福智二种资粮</p>
<p>
	　　赞曰。第二四王法护分四。初标咒功能。次欲受持下二持咒方轨。三时有薜室啰下明得咒益。四假使日月下立誓守护。初文有三。初说咒人。次标咒名。后若有众生下说咒能</p>
<p>
	　　经。欲受持者先当诵此护身之咒即说咒曰</p>
<p>
	　　南谟薜室啰末拏也莫诃曷罗阇也(但是也上之字皆须引声)怛侄他啰啰啰啰矩怒矩怒区怒区怒寠怒寠怒飒缚飒缚羯啰羯啰莫诃毗羯喇么莫诃毗羯喇么莫诃曷啰社曷[口*洛]又曷[口*洛]又睹漫(自称己名)萨婆萨埵难者莎诃(此之二字皆长引声)</p>
<p>
	　　世尊诵此咒者当以白线咒之七遍一遍一结系之肘后其事必成应取诸香所谓安息栴檀龙脑苏合多揭罗薰陆皆须等分和合一处手执香罏<a>烧香</a>供养清净澡浴着鲜洁衣于一静室可诵神咒</p>
<p>
	　　下明持咒方轨。方轨有三。初教护身。次教请护。后正教本咒。初教护身有三。初标咒名。次正说。后世尊诵。此咒下教诵轨。薜室罗末拏也(此云多闻)莫诃(此云大)曷罗阇也(此云王)余文可知。言多揭罗者此云零凌香</p>
<p>
	　　经。请我薜室罗末拏天王即说咒曰</p>
<p>
	　　南谟薜室啰末拏(引)也南谟檀那驮也檀泥说啰(引)也阿揭扯阿钵唎弭多檀泥说啰钵啰么迦留尼迦萨婆萨埵呬哆振哆么么(己名)檀那末奴钵喇拽扯碎阎摩揭扯莎诃</p>
<p>
	　　此咒诵满一七遍已</p>
<p>
	　　下教请护。初标请。次说咒。后此咒诵满一七遍下结诵法</p>
<p>
	　　经。次诵本咒欲诵咒时先当称名敬礼三宝及薜室罗末拏大王能施财物令诸众生所求愿满悉能成就与其安乐如是礼已次诵薜室啰末拏王如意末尼宝心神咒能施众生随意安乐尔时多闻天王即于佛前说如意末尼宝心咒曰</p>
<p>
	　　南谟曷喇怛娜怛喇夜(引)也南谟薜室啰末拏(引)也莫诃啰阇(引)也怛侄他四弭四弭苏母苏母栴荼栴荼折啰折啰萨啰萨啰羯啰羯啰枳哩枳哩矩噜矩噜母噜母噜主噜主噜娑大也頞贪我名某甲昵店頞他达达睹莎诃南谟薜室啰末拏也莎诃檀那驮也莎诃曼奴喇他钵唎脯喇迦(引)也莎诃</p>
<p>
	　　受持咒持先诵千遍然后于净室中瞿摩涂地作小坛场随时饮食一心供养常然妙香令烟不绝诵前心咒昼夜系心唯自耳闻勿令他解</p>
<p>
	　　下第三正教本咒有四。初标示。二先当下令归礼发愿。三令诵本咒。如是礼已次诵薜室罗下是。四尔时多闻天王下正说咒。曷喇怛那此云宝。怛喇夜也云三。即礼三宝。后云檀那云财。驮也云施。曼奴云意。喇他钵咤云我。晡喇迦也云满。总意云。财施满我意。受持咒时下明持咒法</p>
<p>
	　　经。时有薜室啰末拏王子名禅腻师现童子形来至其所问言何故须唤我父即可报言我为供养三宝事须财物愿当施与时禅腻师闻是语已即还父所白其父言今有善人发至诚心供养三宝少乏财物为斯请召其父报曰汝可速去日日与彼一百迦利沙波拏(此是根本<a>梵音</a>唯见目齿而随方不定或是贝齿或是金银铜铁等钱然摩揭陀现今通用一迦利沙波拏有一千六百贝齿总数可以准知若准物直随处不定若人持咒得成就者获物之时自知其数有本云每日与一百陈那罗即金钱也乃至尽形日日常得西方求者多有神验除不志心也)其持咒者见是相已知事得成当须独处净室烧香而卧可于床边置一香箧每至天晓观其箧中获所求物每得物时当日即须供养三宝香华饮食兼施贫乏皆令罄尽不得停留于诸有情起慈悲念勿生嗔诳谄害之心若起嗔者即失神验常可护心勿令嗔恚</p>
<p>
	　　下明得咒益有二。初见多闻子益。后见多闻王益。见子益中有五。一王子来问。二即可报下持咒者答。三时禅腻师下子还白父。四其父报曰下父令子与。五其持咒者下行者得益。有九。一见验。二当须独处下得财。三得护。四延寿。五离难。六得宝藏。七得神通。八得遂愿。九解异语。得财中初受财之仪。二每得物时下得已供养。三于诸有情下起慈悲。四勿生下令离恶</p>
<p>
	　　经。又持此咒者于每日中忆我多闻天王及男女眷属称扬赞叹恒以十善共相资助令彼天等福力增明众善普臻证菩提处彼诸天众见是事已皆大欢喜共来拥卫持咒之人又持咒者寿命长远经无量岁永离三涂常无灾厄亦令护得如意宝珠及以伏藏神通自在所愿皆成若求官荣无不称意亦解一切禽兽之语</p>
<p>
	　　下明得护中有四。初令念赞。二恒以十善下令修善资。三令彼天等下令天善资。亦令得乐。四彼诸天众下得守。余文段显</p>
<p>
	　　经。世尊若持咒时欲得见我自身现者可于月八日或十五日于白[叠*毛]上画佛形像当用木胶杂彩庄饰其画像人为受八戒于佛左边作吉祥天女像于佛右边作我多闻天像并画男女眷属之类安置坐处咸令<a>如法</a>布列华彩烧众名香然灯续明昼夜无歇上妙饮食种种珍奇发殷重心随时供养</p>
<p>
	　　赞曰。下见多闻王益有五。初标欲求见。二教求见仪。三令诵神咒。四王为现身。五遂其所愿。教求见仪中。一时节二画佛。三画法。四者持戒。五画侍者身。六布列下令修供养</p>
<p>
	　　经。受持神咒不得轻心请召我时应诵此咒</p>
<p>
	　　南谟室唎健那(引)也勃陀(引)也南无薜室啰末拏也药叉啰阇(引下同)也莫诃啰阇阿地啰阇也南么室唎耶[商/衣]莫诃提弊(引)[商/衣]怛侄他怛啰怛啰咄噜咄噜末啰末啰窣率吐窣率吐汉娜汉娜末尼羯诺迦跋折啰薜琉璃也目底迦楞讫[口*栗]多设唎啰[商/衣]蒲(引)萨婆萨埵呬哆迦(引)摩薜室啰末拏室唎夜提鼻跋[口*腊]婆(引)也瞖呬瞖呬么毗蓝婆瞿[口*栗]拏瞿[口*栗]拏袜(麻八切)喇娑袜喇娑达驮呬么么阿目迦那末写(自称己名)达哩设那迦末写达哩设南么么末那钵喇曷罗大也莎诃</p>
<p>
	　　下令诵咒。初教诵轨。次正说咒</p>
<p>
	　　经。世尊我若见此诵咒之人复见如是盛兴供养即生慈爱欢喜之心我即变身作小儿形或作老人苾刍之像手持如意末尼宝珠并时金囊入道场内身现恭敬口称佛名</p>
<p>
	　　下王为现身有五。初见其求轨。二内起欢心。三所现之形。四至求请所。五礼敬三宝。配文可知</p>
<p>
	　　经。语持咒者曰随汝所求皆令如愿或隐林薮或造宝珠或欲众人爱宠或求金银等物欲持诸咒皆令有验或欲神通寿命长远及胜妙乐无不称心我今且说如是之事若更求余皆随所愿悉得成就宝藏无尽功德无穷</p>
<p>
	　　下遂其所愿有三。初总标。次或隐林薮下别。后我今且说下结略</p>
<p>
	　　经。假使日月坠堕于地或可大地有时移转我此实语终不虚然常得安稳随心快乐</p>
<p>
	　　下立誓守护。文段有三。初总立誓愿。次别明获益。后我说实语下结不虚妄</p>
<p>
	　　经。世尊若有人能受持读诵是经王者诵此咒时不假疲劳法速成就世尊我今为彼贫穷困厄苦恼众生说此神咒令获大利皆得富乐自在无患乃至尽形我当拥护随逐是人为除灾厄亦复令此持金光明最胜王经流通之者及持咒人于百步内光明照烛我之所有千药叉神亦常侍卫随欲驱使无不遂心我说实语无有虚诳唯佛证知</p>
<p>
	　　下别明获益中有五。初明行法易成。二世尊我今下举咒利益。三乃至尽形下明身守护。四亦复令此下益其光明。五我之所有下眷属侍卫。结不虚妄文相可知</p>
<p>
	　　经。时多闻天王说此咒已佛言善哉大王汝能破裂一切众生贫穷若网令得富乐说是神咒复令此经广行于世</p>
<p>
	　　赞曰。就护法中第三大段世尊赞叹。赞叹有二。初赞利生。复令此经。下赞利法</p>
<p>
	　　经。时四天王俱从座起偏袒一肩顶礼双足右膝着地合掌恭敬以妙伽他赞佛功德佛面犹如净满月亦如千日放光明目净修广若青莲齿白齐密犹珂雪佛德无边如大海无限妙宝积其中智慧德水镇恒盈百千胜定咸充满足下轮相皆严饰毂辋千辐悉齐平手足缦网遍庄严犹如鹅王相具足佛身光耀等金山清净殊特无伦匹亦如妙高功德满故我稽首佛山王相好如空不可测逾于千月放光明皆如焰幻不思议故我稽首心无著</p>
<p>
	　　赞曰。品大段中第三四王荷恩。叹佛有二。初长行叹佛仪轨。后正颂。赞前说咒但说多闻。今赞叹即通四王。欲令专心祈请易成故。咒但一说。闻法得益通故所以四王俱赞。又佛能说经故唯赞佛。不赞余也。总有五颂。初四颂别赞相好。后一颂总赞申礼。别中有二。初赞后一句礼赞中有七。半颂赞面相。一句眼相一句齿相。一颂定慧大海是总。十力<a>无畏</a>等为妙宝。智慧为本。如水定依于智。据在佛果智为主故。如大法智云含众德水等。半颂轮相半颂鞔网相。三句身光相。一句申礼。经相好下总赞有二。初三句赞。后一句礼。三句中初一句总。后两句光。又解。初一颂<a>化身</a>。次一颂报身。次两颂合赞报化。后一颂法身。法身中一句体。两句起报化用。后一句申礼</p>
<p>
	　　经。尔时四天王赞叹佛已世尊亦以伽他而答之曰此金光明最胜经无上十力之所说汝等四王常拥卫应生勇猛不退心此妙经宝极甚深能与一切有情乐由彼有情安乐故常得流通赡部洲于此大千世界中所有一切有情类饿鬼傍生及地狱如是苦趣悉皆除住此南洲诸国王及余一切有情类由经威力常欢喜皆蒙拥护得安宁亦使此中诸有情除众病苦无贼盗赖此国土弘经故安稳丰乐无违恼</p>
<p>
	　　下品大段第四佛更劝赞结成。文分为二。初结集家叙结前生后。后佛正说。有十五颂分之为四。初五颂赞经。次五颂劝人护。次二颂劝天护。次三颂结。初中有三。初半颂赞经胜。次半颂敕令护。后四颂明经用。于中初二颂总明大千。后二颂别明赡部。总明中初半颂能与乐。次半颂生善。即弘经故。后一颂拔苦。别明此洲中初一颂得乐。次半颂离苦。后半颂结</p>
<p>
	　　经。若人听受此经王欲求尊贵及财利国土丰乐无违诤随心所愿悉皆从能令他方贼退散于自国界常安稳由此最胜经王力离诸苦恼无忧怖</p>
<p>
	　　下劝人护。通王及人。此中勤护令听受等皆是能赞经能。意令弘护。于中分二。初二颂法说。后三颂喻。合法中初一颂听受得乐。有三。一得乐。一无违。一随心。后一颂离苦。一离怨贼侵败苦。故得国安。二离诸灾疫苦。则离苦恼等</p>
<p>
	　　经。如宝树王在宅内能生一切诸乐具最胜经王亦复然能与人王胜功德譬如澄洁清冷水能除饥渴诸热恼最胜经王亦复然令乐福者心满足如人室有妙宝箧随所受用悉从心最胜经王亦复然福德随心无所乏</p>
<p>
	　　下喻合中但喻合得乐。于中三。初宝树合得乐。次冷水合无违。后宝箧合随心</p>
<p>
	　　经。汝等天主及天众应当供养此经王若能依教奉持经智慧威神皆具足现在十方一切佛咸共护念此经王见有读诵及受持称叹善哉甚希有</p>
<p>
	　　下劝天护。亦通臣主分二。初一颂增福智。后一颂佛所护</p>
<p>
	　　经。若有人能听此经身心踊跃生欢喜常有百千药叉众随所住处护斯人于此世界诸天众其数无量不思议悉共听受此经王欢喜护持无退转若人听受此经王威德勇猛常自在增益一切人天众令离衰恼益光明</p>
<p>
	　　下三行结。初一颂人听得护。次一颂天得不退。非但听受等不退。亦令诸天威德无退。后一颂合结。王得色力福智故。威德勇猛常得自在。天得增益故离大小五衰恼相常益光明</p>
<p>
	　　经。尔时四天王闻是颂已欢喜踊跃白佛言世尊我从昔来未曾得闻如是甚深微妙之音心生悲喜涕泪交流举身战动证不思议希有之事以天曼陀罗华摩诃曼陀罗华而散佛上作是殊胜供养佛已白佛言世尊我等四王各有五百药叉眷属常当处处拥护是经及说法师以智光明而为助卫若于此经所有句义忘失之处我皆令彼忆念不忘并与陀罗尼殊胜法门令得具足复欲令此最胜经王所在之处为诸众生广宣流布不速隐没</p>
<p>
	　　赞曰。品大段第五四王庆喜护持有四。初闻颂心欢。即心欢身跃。二白佛下发言陈白有三。一闻未曾闻。二身心欢喜。准仁王经。初地菩萨为四天王。得证不退故闻深法悲喜流泪举身战动。三者得未曾得即证不思议事。三以天曼陀罗下散华供养。四作是殊胜下请愿护持有二。初身护。后以智光明下智护有三。一令忆念。二与总持。三令弘法流通不绝</p>
<p>
	　　经。尔时世尊于大众中说是法时无量众生皆得大智聪睿辩才摄受无量福德之聚离诸忧恼发喜乐心善明众论登出离道不复退转速证菩提</p>
<p>
	　　下品大段第六大众闻经得益。有九。一得智。二得辨。三得福。四离苦。五得乐。六得五明。七得涅槃路。八得不退转。九速证菩提。文显可知</p>
<p>
	　　金光明最胜王经卷第七</p>
<p>
	　　唐三藏法师义净奉制译</p>
<p>
	　　无染着陀罗尼品第十三</p>
<p>
	　　无染着陀罗尼品三门分别。一来意。二释名。三解难。言来意者。四天王观察人天品下十六品。初明学行流通有五。初观察品劝修行。二四天王护国品下三品明守护。三大辨才下五品明为增弘经行人福智。四王法正论下三品明正持学。五授记等四品成前劝修守护等意。就四王护国等三品明守护中有三。一令守护供养。二令离染不退。三令离障如意。上已明守护供养。此明令离染不退。若有染着即有退屈。以执着故。如无著菩萨般若论解离不忍苦障中云。不住一切法发阿耨菩提等。为对治不忍<a>流转</a>苦众生相违苦匮乏受用苦等。今此亦尔。故下文云。若诸菩萨能安住者。于无上菩提不复退转。成就正愿得无所依自性辨才获希有事。安住圣道故说此咒护令离染不退修行。有此品生。二释名者。梵云仳[跳-兆+东][黍-禾+利]沙。此云无染着。旧云银主者非也。所弘之法从最清净法界平等所流。复由咒力能令离染无所住着故云无染着。陀罗尼者义如常辨。三解难者。问。总持有四。此无染着何陀罗尼。答。是能令菩萨得无生忍陀罗尼故。瑜伽四十五云。云何菩萨能得菩萨忍陀罗尼。谓诸菩萨成就自体坚固忍行具足妙智。乃至言不从他闻自正通达一切法义。谓于此义如是通达。一切言说所说诸法自性之义皆不成实。唯有诸法离言自性等。此经既云陀罗尼者非方处。乃至云无有法生亦无有法灭等。故知是也。或是神咒总持。菩萨地云。云何菩萨咒陀罗尼。谓诸菩萨获得如是等持自在。加被能除有情灾患诸咒章句。令彼章句悉皆神验。能除非一种种灾患。此经复云。身亦不被刀杖毒药水火猛兽之所损害。故神咒摄。或可。通二。文无简故。问。准瑜伽说。四总持体非皆念慧。神咒总持即说是定。得忍总持说是妙慧。云何尔耶。答。体性不同。有依因出体。即说是定。有依能简择出体。即说是智。有依记忆出体。即说是念。有依果出体。即以所持之法名为总持。各据一义皆悉不违。故智度论解总持云。以<a>禅定</a>得智慧火故。又云。智慧在菩萨心中名般若。小乘人之心中名道品。不忘人心中名陀罗尼。故知瑜伽云。咒总持说定。得忍总持云慧。各随义说。又咒持中云。得如是等持自在故。令神咒神验等者据因而说。非是克体。故大庄严论云。得有三种。一报得。二习得。由现闻持力得故。三修得。由依<a>定力</a>得故。由此故知。云获得如是等持自在加被神咒皆悉神验者。由得定故发胜念慧能持诸咒。是约因出体。得忍总持者。忍是果咒是忍因。由念慧力持此得忍咒故。名能得菩萨无生忍陀罗尼。所持之咒及能持体俱以念慧为体。或但能持以念慧为体。所持咒非。如以总持持于文义。所持文义非念慧故。或咒是因。由此咒力能得四种总持。持彼四法令不忘失。又瑜伽说。得忍总持是妙慧者亦从因说云。诸菩萨成就自体坚固忍行具足妙慧。独处空闲寂无言说。乃至云。于佛所说得菩萨忍诸咒章句能谛思惟。如是句义不从他闻。自在通达了知如是诸咒章句都无有义等。言成就坚固忍行。行者是因。因即妙慧。得妙慧故独处空闲寂无言说等。是修行处及修行仪。于佛所说得菩萨忍诸咒章句等。是得忍因所学之法。能思惟者是能修行即因也。故庄严论云。由现闻持力得故。故知罗陀尼名非唯目于总持念慧。总持念慧因及所持法皆亦名总持故。定及咒皆名总持。又所持法义是总。神咒与忍是别。以神咒及得忍咒亦俱有法义故。问。若云定慧是总持因。云何菩萨地云若诸菩萨具四功德方获总持非随阙一。答。因有远近。定慧近因。彼四因者。一于欲不贪。二他胜不妒。三等施无悔。四于正法深生忻乐。此四远因。问。此四总持于何位得。答。准瑜伽云。得此忍故是诸菩萨不久当得净胜意乐地菩萨法陀罗尼义陀罗尼。若过第一无数大劫已入净胜意乐地所得决定。已下虽得而不决定如说法义。咒陀罗尼当知亦尔。准此即是得忍总持在地前得。余入地得。据实而言。若约胜劣圆缺所得位不定尔。如解深密经等。于第三地得闻持陀罗尼。亦云。于第九地得四陀罗尼。若约初证理得俱在初地。约修习得俱通地前。约任运得俱八地上。今瑜伽言忍地前得余入地得。互影彰尔</p>
<p>
	　　经。尔时世尊告具寿<a>舍利子</a>今有法门名无染着陀罗尼是诸菩萨所修行法过去菩萨之所受持是菩萨母说是语已</p>
<p>
	　　赞曰。大文分六。一佛标名宗。二问答名体。三请佛陈说。四赞仰为宣。五显胜劝修。六闻教喜学。此即初也。有七。一明教主。二所逗机。三标咒名。四指应学。五举曾劝。六明学意。以是菩萨母故。过去菩萨皆悉已学故。今菩萨所应修行。七结前标。文段可悉</p>
<p>
	　　经。具寿<a>舍利</a>子白佛言世尊陀罗尼者是何句义世尊陀罗尼者非方处非非方处作是语已</p>
<p>
	　　下问答名体。初问后答。问中有二。一问名义是何句义。是意云何名无著等。复因何义。句是能诠之名非名句中名。已下问体。以诸法体即是真如。非有非空等不可言说。如何可说此陀罗尼。非方处者离有。非非方处者离空。准下佛答有其七句。此略举初句为问。以影于余。或舍利分悟世尊具悟故说有多少</p>
<p>
	　　经。佛告舍利子善哉善哉舍利子汝于大乘已能发趣信解大乘尊重大乘</p>
<p>
	　　下答有二。初赞后答。此赞也。有二。言善哉者赞问。汝于大乘下赞德有三。初赞舍小。已能发趣故。次赞悟大。信解大乘故。以信得解。非智证入。故法华经云。汝<a>舍利弗</a>尚于此经以信得入。况余声闻。趣大以后经二万劫始到十信初心故。故涅槃经云。阿<a>罗汉</a>人二万劫到。所言到者到阿耨心故未证悟。若约七地过种姓地。得在胜解行地。若约五位未住资粮位。但在善法欲。十信方得在资粮故后赞坚固。尊重大乘故</p>
<p>
	　　经。如汝所言陀罗尼者非方处非非方处非法非非法非过去非未来非现在非事非非事非缘非非缘非行非非行无有法生亦无法灭</p>
<p>
	　　下答有二。初答体。即是诸佛下答名义。初中有二。初述成。后然为下答说所以。初述成也。非方处等如前已解。第二非法等离诠非诠。非法非所诠。非非法非是不离非诠之法。是智证故。第三离三世以常故。非三世应有非非过去等。非离世法故。以影略故。第七句经亦同此解。第四事理对。是理非事。又云非非事者不离事法故。第五为无为对。非有为缘生非非有为。了因显故。或不离缘生法故。第六常无常对。行者迁流。真如非行非非行。同前释。第七相非相对。以真如理离生灭等十相故。诸法体生后无名灭。如既不生故无法灭。举此例余。第七离生灭相。此约三性中归圆成实解。一切诸法所归趣故。若约遍计及胜义胜义七句总遮。若约二谛相形总通遮表。如初非方处。据胜义遮方处表非方处非非方处。约俗谛中以总持体所持之法是依声故。总持自性是念慧故。念慧非方。以依方处故。余准可知。然据经意约真胜义心言路绝。总取遮表不依依他及遍计。或通依三性。俱得无失</p>
<p>
	　　经。然为利益诸菩萨故作如是说于此陀罗尼功用正道理趣势力安立</p>
<p>
	　　下答说所以。然据胜义。非方处非非方处等忘言绝相。然今为利益诸菩萨故。于方便道理依俗谛中作如是说。依何说法耶。谓于此陀罗尼即指所说法体。依四种义安立施设。名之为说。下言安立者施设别名。依此四义而安立故。言四种义者。一功用即依总持有能得果之功用说。二正道即此功用体。离二边证正理故名为正道。即念慧等。三理趣则是真如及所持法义等是念智等境总名理趣。四势力由此法义能念慧等灭恶生善证理得果故名势力。即法威力。欲明能诠契顺诸法故。或即总持念慧法二。有能摄持生善灭恶之势力也</p>
<p>
	　　经。即是诸佛功德诸佛禁戒诸佛所学诸佛秘意诸佛生处故名无染着陀罗尼最妙法门作是语已</p>
<p>
	　　下答问句义。初答义。故名无染着下答句。句即名也。前功用等四义在佛。即俱名功德等。或能为因。依此能得佛不共法等名功德。能令离过名禁戒。为佛师故名所学。法身妙理深难测故名秘意。成报化佛故名生处。由能诠教诠此义故名无染着法门等。或即念慧名为法门。与所持法为门。即法之门。或依此总持能出生功德等。妙法即妙法之门。或此妙法通能所出。即通依主持业两释</p>
<p>
	　　经。舍利子白佛言世尊唯愿善逝为我说此陀罗尼法若诸菩萨能安住者于无上菩提不复退转成就正愿得无所依自性辩才获希有事安住圣道皆由得此陀罗尼故</p>
<p>
	　　下第三请佛陈说有二。初请说。若诸菩萨下第二请意。请意有二。初能学人。二能安住者下明修教得利益有六。一得不退。随信住等四种不退。二得正愿。谓十大愿。发菩提心论云。一者愿。我先世及以今身所种善根。施与一切悉共回向无上菩提。令我此愿念念增长生生不忘为陀罗尼之所守护。二愿。我回向大菩提已。以此善根于一切生处常得供养一切诸佛。恒常不生无佛国土。三愿。我得生诸佛国已。常得亲近随侍左右。如影随形无刹那顷远离诸佛。四者愿。我得近佛已随我所应为我说法。即得成就菩萨五通。五愿。得通已即达世谛。假名流布了第一义得正法智。六愿。我得正法智已以无厌心为生说法。示教利喜皆令开解。七愿。我开解诸众生已。以佛神力遍至十方无余世界。供养诸佛听受正法广摄众生。八愿。诸佛所听正法已。即能随转清净法轮。十方世界一切众生。听我法者闻我名者。即得舍离一切烦恼发菩提心。九愿。我能令一切众生发菩提心已。常随将护除无利益。与无量乐舍身命财。摄受众生荷负正法。十者愿。我能荷负正法已。虽行正法心无所行。如诸菩萨行于正法而无所行亦无不行。为化众生不舍正愿。与菩萨地愿大意同。三得无所依即无住涅槃。四自性辨才即四无碍辨。不由师悟故名自性。或非有因缘为他利起此四辨故名自性。五获希有事。准菩萨地四十六云。菩萨修习无上菩提有五希奇。一于有情非有因缘而生亲爱。二唯为饶益诸有情故。常处生死忍无量苦。三于多烦恼难伏有情。善能解了调伏方便。四于极难解真实义理能随悟入。五具不思议大威神力。六安住圣道住极喜地。得二空智名安住圣道。或可为五。得无所依自性辨才合之为一。不由他缘云无所依。性能利他云自性。或初得住不退。二于初地得正愿。三于五地得无差别道云得无所依。四于第九地得四自性辨才。五于第十地获希有事。如十地经。于第十地有希奇事。三昧现前时有大宝华王。周圆如十阿僧祇。一切众宝间错庄严。是时菩萨其身殊妙称可华座等故。六于佛地安住圣道。安住以无进求故名安住。皆由得此等者结</p>
<p>
	　　经。佛告舍利子善哉善哉如是如是如汝所说</p>
<p>
	　　下第四赞印为宣有三。初赞印。次更叹。后正宣。此初可知</p>
<p>
	　　经。若有菩萨得此陀罗尼者应知是人与佛无异若有供养尊重承事供给此菩萨者应知即是供养于佛</p>
<p>
	　　下更叹有三。初叹能证得。次若有供养者下叹能供养者。以证得者如佛所得。必当得故。理平等故。应取下文以是因缘获无上果释与佛无异及即是供养佛</p>
<p>
	　　经。舍利子若有余人闻此陀罗尼受持读诵生信解者亦应如是恭敬供养与佛无异以是因缘获无上果</p>
<p>
	　　下叹能学及供养者。释文准知</p>
<p>
	　　经。尔时世尊即为演说陀罗尼曰</p>
<p>
	　　怛侄他珊陀喇儞嗢多喇儞苏三钵啰底瑟耻哆苏那么苏钵喇底瑟耻哆鼻逝也跋罗萨底也钵喇底慎若苏阿嚧诃慎若那末底嗢波弹儞阿伐那末儞阿毗师弹儞阿鞞毗耶诃罗输婆伐底苏尼室唎多(引)薄虎郡社(引)阿毗婆驮莎诃</p>
<p>
	　　下正宣</p>
<p>
	　　经。佛告舍利子此无染着陀罗尼句若有菩萨能善安住能正受持者当知是人若于一劫若百劫若千劫若百千劫所发正愿无有穷尽身亦不被刀杖毒药水火猛兽之所损害何以故舍利子此无染着陀罗尼是过去诸佛母未来诸佛母现在诸佛母</p>
<p>
	　　下第五显胜劝修有二。初赞法功能。后校量胜劣。初中有七。一告所被机。二此咒染着下指所赞法。三若菩萨下明能学人。四能善安住下明依修学。能善安住以此咒为所依。能正受持依起法行。正受闻慧。正持思修慧。五当知是人下得益有二。一摄内能令发愿无有穷尽。得不退故。二身亦不被。又防外非恶所侵。六何以故征所因。七舍利子下解所以</p>
<p>
	　　经。舍利子若复有人以十阿僧企耶三千大千世界满中七宝奉施诸佛及以上妙衣服饮食种种供养经无数劫若复有人于此陀罗尼乃至一句能受持者所生之福倍多于彼何以故舍利子此无染着陀罗尼甚深法门是诸佛母故</p>
<p>
	　　下校量胜劣。于中分四。一举施福。二正校量。三征胜由。四答所以。文准可知</p>
<p>
	　　经。时具寿舍利子及诸大众闻是法已皆大欢喜咸愿受持</p>
<p>
	　　下第六大段闻教喜学</p>
<p>
	　　如意宝珠品第十四</p>
<p>
	　　如意宝珠品三门分别。一来意者。就流通中有其三种。第一学行流通有五。于中第二守护流通。于中复三。第一令守护供养。第二守护令离染不退。第三此咒守护令离灾难所求如意。如文具彰故此品生。二释名者。梵云震多此云如意。本音但名意。心思量义。如者义加。末尼者此云宝珠。此是喻。陀罗尼者是法。如珠能令离诸灾难所求遂心。此咒亦尔。从喻为名。应云如意宝珠陀罗尼品。故下云如意宝珠神咒。以文略故。又释。即此总持名为如意宝珠。法从喻名。故云有陀罗尼名如意宝珠。此名非六释。三释难者。问。执金刚主所说神咒名曰无胜。余说亦别。云何但云如意宝珠品。答有二解。一云。品名从初不可具辨。二云。初二得其总名。余者从其别称。据实总得名如意珠。问。四持之内是何总持。答。是咒陀罗尼。问。四天王品中四王所说亦名如意宝。初中此何别。答。同名义别。如文可知</p>
<p>
	　　经。尔时世尊于大众中告阿难陀曰汝等当知有陀罗尼名如意宝珠远离一切灾厄亦能遮止诸恶雷电</p>
<p>
	　　赞曰。品文分四。一佛说。二众说。三佛印。四奉行。佛说有三。一标示许说。二大众乐闻。三佛正为说。初中有四。一标咒名。二示功用。三告同说。四许为陈。此初二也</p>
<p>
	　　经。过去如来应正等觉所共宣说</p>
<p>
	　　下第三告同说</p>
<p>
	　　经。我于今时于此经中亦为汝等大众宣说能于人天为大利益哀愍世间拥护一切令得安乐</p>
<p>
	　　下第四许为陈有二。初许陈。二能于下明利益</p>
<p>
	　　经。时诸大众及阿难陀闻佛语已各各至诚瞻仰世尊听受神咒</p>
<p>
	　　下大众乐闻</p>
<p>
	　　经。佛言汝等谛听于此东方有光明电王名阿揭多南方有光明电王名设羝噜西方有光明电王名主多光北方有光明电王名苏多末尼</p>
<p>
	　　下佛正为说有四。一说电王名。二闻得益。三正说咒。四诵咒法。此说电名。云相击出声名雷。故俱舍论云。如云声。是出光名电。即主电神名王故。准起世经云。东方无厚闭电共于西方堕光明电相触相着相揩相打。以如是故于虚空云际之中出生光明名曰闭电。东方闭电名无厚。南曰顺流。西曰堕光明。北曰百千树电光。从其主神以立名也。与此经名别者。或神有多或翻译别。阿揭多者此云来。苏多(此云如)末尼(如前)</p>
<p>
	　　经。若有善男子善女人得闻如是电王名字及知方处者此人即便远离一切怖畏之事及诸灾横悉皆消殄若于住处书此四方电王名者于所住处无雷电怖亦无灾厄及诸障恼非时枉死悉皆远离</p>
<p>
	　　下明得益有二。初闻名益。二若于住处下明书名益。问。闻电王名已离恐怖何假说咒方离怖耶。答。由持咒力能令彼王守护离怖。又复初神护离怖。后咒护离怖。然咒护胜经品得名</p>
<p>
	　　经。尔时世尊即说咒曰</p>
<p>
	　　怛侄他儞弭儞弭儞弭尼民达哩窒哩卢迦卢羯儞窒哩输攞波儞曷[口*洛]叉曷[口*洛]叉我某甲及此住处一切恐怖所有苦恼雷电霹雳乃至枉死悉皆远离莎诃</p>
<p>
	　　下说咒及诵咒法</p>
<p>
	　　经。尔时观自在菩萨摩诃萨在大众中即从座起偏袒右肩合掌恭敬白佛言世尊我今亦于佛前略说如意宝珠神咒于诸人天为大利益哀愍世间拥护一切令得安乐有大威力所求如愿即说咒曰</p>
<p>
	　　怛侄他喝帝毗喝帝儞喝帝钵喇窒体鸡钵喇底(丁里切)蜜窒囇戍提目羝毗末丽钵喇婆莎(苏活切)囇安荼(入声)囇般荼丽税(平声)帝槃荼啰婆死儞曷囇羯荼(引)囇劫毕丽冰揭罗恶绮达地目企曷[口*洛]叉曷[口*洛]叉我某甲及此住处一切恐怖所有苦恼乃至枉死悉皆远离愿我莫见<a>罪恶</a>之事常蒙圣观自在菩萨大悲威光之所护念莎诃</p>
<p>
	　　下众说咒有六。初观音说。文有三。初请说。次正说。后诵咒法。初请中有三。一请仪。二请说。三述益。梵云阿缚卢枳帝湿筏逻耶。阿缚卢枳帝此云观。余云自在。以天眼耳及他心通恒观世间。随皆能救云观自在。云观世音从一说也。其名不具非正翻也。配文可知</p>
<p>
	　　经。尔时执金刚秘密主菩萨即从座起合掌恭敬白佛言世尊我今亦说陀罗尼咒名曰无胜于诸人天为大利益哀愍世间拥护一切有大威力所求如愿即说咒曰</p>
<p>
	　　怛侄他母儞母儞母尼丽末底末底苏末底莫诃末底诃诃诃磨婆以那悉底帝(引)波跋跋折攞波儞恶蚶(火舍切)侄[口*栗]荼(上)莎诃</p>
<p>
	　　世尊我此神咒名曰无胜拥护若有男女一心受持书写读诵忆念不忘我于昼夜常护是人于一切恐怖乃至枉死悉皆远离</p>
<p>
	　　下第二文亦有三。初请说。次正说。后诵持益。配文可知。言执金刚秘密主者有云。观音异形称为秘密。常执金刚杵守护三宝。依自并所持为名。依密迹金刚力士经说。此执金刚及梵王各是贤劫千佛之一佛也。广如彼说</p>
<p>
	　　经。尔时索诃世界主梵天王即从座起合掌恭敬白佛言世尊我亦有陀罗尼微妙法门于诸人天为大利益哀愍世间拥护一切有大威力所求如愿即说咒曰</p>
<p>
	　　怛侄他醯里弭里地里莎诃跋啰蚶魔布丽跋啰蚶么末尼跋啰蚶么揭鞞补涩跛僧悉怛囇莎诃</p>
<p>
	　　世尊我此神咒名曰梵治悉能拥护持是咒者令离忧恼及诸罪业乃至枉死悉皆远离</p>
<p>
	　　下第三说。文段同前</p>
<p>
	　　经。尔时<a>帝释天</a>主即从座起合掌恭敬白佛言世尊我亦有陀罗尼名跋折罗扇儞是大明咒能除一切恐怖厄难乃至枉死悉皆远离拔苦与乐利益人天即说咒曰</p>
<p>
	　　怛侄他毗儞婆唎儞畔柁磨弹滞磨腻儞[打-丁+致][打-丁+致]儞瞿哩揵陀哩栴荼哩摩登蓍(上)十羯死萨罗跋喇鞞(去)呬娜末住答磨嗢多喇儞莫呼刺儞达刺儞计斫羯啰婆枳舍伐哩奢伐哩莎诃</p>
<p>
	　　下第四说。文亦同前。言帝释天主者。帝即是主。释者是能。此云能帝。是总言也。后云天主者能作天主</p>
<p>
	　　经。尔时多闻天王持国天王增长天王广目天王俱从座起合掌恭敬白佛言世尊我今亦有神咒名施一切众生无畏于诸苦恼常为拥护令得安乐增益寿命无诸患苦乃至枉死悉皆远离即说咒曰</p>
<p>
	　　怛侄他补涩闭苏补涩闭度么钵喇诃囇阿囄耶钵喇设悉帝扇帝涅目帝忙揭例窣睹帝悉哆鼻帝莎诃</p>
<p>
	　　下第五说。文段有二。略无诵益。初段中初列名。次请仪后述益。指文可知</p>
<p>
	　　经。尔时复有诸大龙王所谓末那斯龙王电光龙王无热池龙王电舌龙王妙光龙王俱从座起合掌恭敬白佛言世尊我亦有如意宝珠陀罗尼能遮恶电除诸恐怖能于人天为大利益哀愍世间拥护一切有大威力所求如愿乃至枉死悉皆远离一切毒药皆令止息一切造作蛊道咒术不吉祥事悉令除灭</p>
<p>
	　　下第六说。文三如前。初段有五。此初列名。俱从座起下。二请仪。三述益</p>
<p>
	　　经。我今以此神咒奉献世尊唯愿哀愍慈悲纳受</p>
<p>
	　　下四请纳</p>
<p>
	　　经。当令我等离此龙趣永舍悭贪何以故由此悭贪于生死中受诸苦恼我等愿断悭贪种子即说咒曰</p>
<p>
	　　怛侄他阿折囇阿末囇阿蜜[口*栗]帝恶叉裔阿币裔奔尼钵唎耶法帝萨婆波跛钵喇苫摩尼裔莎诃阿离裔般豆苏波尼裔莎诃</p>
<p>
	　　世尊若有善男子善女人口中说此陀罗尼明咒或书经卷受持读诵恭敬供养者终无雷电霹雳及诸恐怖苦恼忧患乃至枉死皆悉远离所有毒药蛊魅厌祷害人虎狼师子毒蛇之类乃至蚊虻悉不为害</p>
<p>
	　　下五发愿。于中有四。初标。二征。三释。四我等愿断下结。余文可知</p>
<p>
	　　经。尔时世尊普告大众善哉善哉此等神咒皆有大力能随众生心所求事悉令<a>圆满</a>为大利益除不至心汝等勿疑</p>
<p>
	　　下佛印</p>
<p>
	　　经。时诸大众闻佛语已欢喜信受</p>
<p>
	　　下品第四段奉行</p>
<p>
	　　大辩才天女品第十五之一</p>
<p>
	　　大辨才天女品三门分别。来意释名解难。言来意者。流通分中有三。初修行流通。于中复云。此下五品则是第三令增福智。增福智中有四。一增辨才。二增衣服。三增饮食。四增智慧。何故如是。欲流通法以利于他必藉辨才为生说故。虽有妙辨若无衣服相不端严。如阙饮食四大虚惙。又恐不能忍匮乏苦退行二利。设复能行恐有怖求染心而说。故增饮食。令离斯缘虽有资缘。若无智慧不能了达世俗胜义。倒说法故故增智慧。然二利行他利为先。说法利生必资四辨。故先明辨。有此品生。释名者梵云摩诃(此云大)萨罗悉知婆底(此云辨才)提婆仳(此云天女)初散释大义略四。如大庄严论云。复有四大。一胜出大。于三有五趣中而胜出故。二寂静大。随向无住处涅槃故。三功德大。福智二聚增长故。四者利物大。常依大悲不舍众生故。辨才即四辨才即捷智。才即艺能。有捷智艺能故云辨才。即此辨才为四种大之所摄故名为大辨。神用自在光洁名天。亦即第一义天。天有大辨才。大辨才天即女故云大辨才天女。<a>真谛</a>三藏云。此第九地菩萨具四辨才。复能施他故立此号。三解难者。问。四辨才中为是何耶。答。具足有四。何以得知。下云具足庄严言说之辨词无碍辨。于此经中文字句义即法义二辨。经体有二。一能诠文。二所诠义。俱名经也。能善开悟即乐说无碍辨故。总结云复与陀罗尼总持无碍。陀罗尼即四能持。无碍即所持四无碍辨。问。四无碍解与四无碍辨有何差别。答。了四无滞名解。说四无滞名辨。辨依解起。解藉辨彰。体是慧故。诸经论中或互相从但合说四。持四不忘名四总持。即兼念慧。问。今此天女具辨总持。何不名大总持天女。答。总持是因。所持四法是果。从果胜号不依因名。又解。辨为利他。持自利胜故从他胜名大辨才。故下陈如请云。唯愿智慧辨才天以妙言词施一切。下教请中亦云。敬礼辨才天令我词无碍等。据实祈求能施一切</p>
<p>
	　　经。尔时大辩才天女于大众中即从座起顶礼佛足白佛言世尊</p>
<p>
	　　赞曰。就此品文大分为三。一标益办才。二世尊我当下示求方轨。三尔时佛告下世尊赞劝。就初段中复分为二。初请说之仪。后益修行者。此即初也</p>
<p>
	　　经。若有法师说是金光明最胜王经者</p>
<p>
	　　下第二有二。初益持说之人。后又此金光明下益闻学之者。此初。复有二。一应益人</p>
<p>
	　　经。我当益其智慧具足庄严言说之辩</p>
<p>
	　　下二所益法有三。一总标。二具足下别举。三总持无碍者结。别中初与词无碍辨。二若彼法师下与余辨才及陀罗尼。此即总标及别词无碍辨也。此九地上得四辨才。十八变中施他辨才故也。云具足庄严即八语具等</p>
<p>
	　　经。若彼法师于此经中文字句义所有忘失皆令忆持能善开悟复与陀罗尼总持无碍</p>
<p>
	　　下第二与余辨才等。于文字句即法。文即是字体用合明。此能诠依。体非能诠。句是能诠诠于诸义。略名不说。皆令忆持即法义持。文义是所持。能忆持者即总持也。因果合说。能善开悟即乐说辨。复与陀罗者即咒及忍二总持也。总持无碍者结也</p>
<p>
	　　经。又此金光明最胜王经为彼有情已于百千佛所种诸善根当受持者于赡部洲广行流布不速隐没</p>
<p>
	　　下第二益闻学之者。于中分二。一明为应修行者法久流行。二复令下明能令学者得大利益。初文有二。初明所为。次法久流行此同般若能生一念净信之心当知已曾供养多佛</p>
<p>
	　　经。复令无量有情闻是经典皆得不可思议捷利辩才无尽大慧善解众论及诸技术</p>
<p>
	　　下学得益有三。初现得辨才。次当证佛果。后现增寿等。得辨中初得捷利辨才。即乐说及词辨。以一刹那能现诸声名为捷利。乐说辨中复有七种。一迅辨。悬河连冷不迟[口*纳]故。二捷辨。须言即言不謇吃故。三应辨。应时机故。四无疎谬辨。说的当故。五无断尽辨。连环不绝故。六丰义味辨。足义理故。七最上妙辨。世莫过故。捷利即初二辨。无尽即第五。大慧即所余。善解众论等即法义辨。不思议者是通四句也。妙用莫测名不思议</p>
<p>
	　　经。能出生死速趣无上正等菩提</p>
<p>
	　　下当证佛果</p>
<p>
	　　经。于现世中增益寿命资身之具悉令圆满</p>
<p>
	　　下后增现寿等</p>
<p>
	　　经。世尊我当为彼持经法师及余有情于此经典乐听闻者说其咒药洗浴之法</p>
<p>
	　　赞曰。下示求方轨有二。初示持经及求辨方便。二尔时法师授记下正求辨才。初段有四。初总标示法。二别教其方。三天女劝行。四世尊赞敕。初复有四。初标举行人。二标所示法。三标法功能。四标劝修学。此即初二</p>
<p>
	　　经。彼人所有恶星灾变与初生时星属相违疫病之苦斗诤战阵恶梦鬼神蛊毒厌魅咒术起尸如是诸恶为障难者悉令除灭诸有智者应作如是洗浴之法</p>
<p>
	　　下标法功能。言星属者凡人生日属二十八宿。于中或有星度相违。虽人不解行斯洗法障难亦除。云咒术起尸者西方咒术能起死尸游行处处。或半全用损害于人。依斯洗法此等皆除。余文可解。此即总教说听二人及求辨者皆应依此洗浴之法</p>
<p>
	　　经。当取香药三十二味所谓昌蒲(坡者)牛黄(瞿卢折娜)苜蓿香(塞毕力迦)麝香(莫诃婆伽)雄黄(末[木*柰]眵罗)合昏树(尸利洒)白及(因达罗喝悉哆)芎藭(阇莫迦)苟杞根(苫弭)松脂(室利薛瑟得迦)桂皮(咄者)香<a>附子</a>(目窣哆)<a>沉香</a>(恶揭噜)栴檀(栴檀娜)零婆香(多揭罗)丁子(索瞿者)郁金(荼矩么)婆律膏(揭罗娑)苇香([木*奈]剌柁)竹黄([勿*鸟]路战娜)细豆蔲(苏泣迷罗)甘松(弭苫哆)<a>藿香</a>(钵怛罗)茅根香(嗢尸罗)叱[口*旨](萨洛计)艾纳(世黎也)安息香(寠具攞)芥子(萨利杀跛)马芹(叶婆儞)龙华须(那加鸡萨罗)白胶(萨折罗婆)青木(矩瑟他)皆等分</p>
<p>
	　　下别教其方文分为四。一教洗法。二如是浴已下教令发愿。三复说颂曰下明依得益。四次诵护身下教其护身。洗法有八。一标列洗方。二示[打-丁+鸟]筛日。三教咒香药。四教作坛场。五教作香汤。六教其结界。七正教洗法。八示洗竟法。此初也。初标次列。婆律膏者是龙脑香脂。苇香者苇内有此香。竹黄者竹内所出。细豆蔻者中有粗细故。茅根香者似兜娄婆香。叱脂(此云)龙华须(此云)</p>
<p>
	　　经。以布洒星日一处捣筛取其香末</p>
<p>
	　　下第二示[打-丁+鸟]筛日。二十八宿中南方星名。即旧经云于鬼星日</p>
<p>
	　　经。当以此咒咒一百八遍咒曰</p>
<p>
	　　怛侄他苏讫栗帝讫栗帝讫栗计劫摩怛里缮怒羯[口*阑]滞郝羯喇滞因达啰阇利腻铄羯[口*阑]滞钵设侄囇阿伐底羯细计娜矩睹矩睹脚迦鼻丽劫鼻囇劫鼻丽劫毗罗末底(丁里切)尸罗末底删底度啰末底里波伐矩畔稚囇室囇室囇萨底悉体羝莎诃</p>
<p>
	　　下第三<a>教化</a>香药</p>
<p>
	　　经。若乐如法洗浴时应作坛场方八肘可于寂静定稳处念所求事不离心应涂牛粪作其坛于上普散诸华彩当以净洁金银器盛满美味并乳蜜于彼坛场四门所四人守护法如常令四童子好严身各于一角持瓶水于此常烧安息香五音之乐声不绝旛盖庄严悬缯彩安在坛场之四边复于场内置明镜利刀兼箭各四枚于坛中心埋大盆应以漏版安其上</p>
<p>
	　　下第四教作坛场。于中有八。一初半颂示坛量。二可于寂静下半颂示坛处所。三应涂下半颂示涂坛法。四次半颂教供养。五次半颂教守护。六次一颂半教庄严。七次半颂教避恶。八次半颂作洗处</p>
<p>
	　　经。用前香抹以和汤亦复安在于坛内</p>
<p>
	　　下第五教作浴汤</p>
<p>
	　　经。既作如斯布置已然后诵咒结其坛结界咒曰</p>
<p>
	　　怛侄他頞喇计娜也泥(去)呬丽弭丽只丽企企丽莎诃</p>
<p>
	　　下第六教其结界。初半颂结前生后。次正示结咒</p>
<p>
	　　经。如是结界已方入于坛内咒水<a>三七</a>遍散洒于四方次可咒香汤满一百八遍四边安幔障然后洗浴身咒水咒汤咒曰</p>
<p>
	　　怛侄他(一)索揭智(二)毗揭智(三)毗揭荼伐底(四)莎诃(五)</p>
<p>
	　　已下第七正教洗法有二。初结前。次方入下作法有四。一咒水作净。二咒洗浴汤。三教蔽形丑。四却示其咒</p>
<p>
	　　经。若洗浴讫其洗浴汤及坛场中供养饮食弃河池内余皆收摄</p>
<p>
	　　下第八示洗竟法</p>
<p>
	　　经。如是浴已方着净衣既出坛场入净室内咒师教其发弘誓愿永断众恶常修诸善于诸有情与大悲心以是因缘当获无量随心福报</p>
<p>
	　　已下别教其方中。第二令发愿有五。一结前。二方着净衣发愿仪轨。三既出下发愿处所。四咒师教具下依师教。此据初学。五永断下发愿。发愿有三。初愿修自利。次于诸下愿行利他。后以是因缘下修行得果</p>
<p>
	　　经。复说颂曰若有病苦诸众生种种方药治不差若依如是洗浴法并复读诵斯经典常于日夜念不散专想殷勤生<a>信心</a>所有患苦尽消除解脱贫穷足财宝四方星辰及日月威神拥护得延年吉祥安稳福德增灾变厄难皆除遣</p>
<p>
	　　下第三明依修得益。总有三颂分三。初半颂标众生有苦。次一颂明依法学。后一颂半明学得益。益有八。一离病。二除贫。三丰财。四得护。五延寿。六吉安。七福增。八难尽。如文可知</p>
<p>
	　　经。次诵护身咒三七遍咒曰</p>
<p>
	　　恒侄他三谜毗三谜莎诃索揭滞毗揭滞莎诃毗揭荼(亭耶切)伐底莎诃娑揭啰三步多也莎诃塞建陀摩多也莎诃尼攞建他也莎诃阿钵啰市哆毗[口*梨]耶也莎诃呬摩槃哆三步多也莎诃阿尔蜜攞薄怛啰也莎诃南谟薄伽伐都跋啰蚶摩写莎诃南谟萨啰酸(苏活切)底莫诃提鼻裔莎诃悉甸都漫(此云成就我某甲)曼怛啰钵柁莎诃怛喇都仳侄哆跋啰蚶摩奴末睹莎诃</p>
<p>
	　　下第四教其护身有二。初标教护身。后正说护咒</p>
<p>
	　　经。尔时大辩才天女说洗浴法坛场咒已前礼佛足白佛言世尊若有苾刍苾刍尼邬波索迦邬波斯迦受持读诵书写流布是妙经王如说行者若在城邑聚落旷野山林僧尼住处我为是人将诸眷属作天妓乐来诣其所而为拥护除诸病苦流星变怪疫疾斗诤王法所拘恶梦恶神为障碍者蛊道厌术悉皆除殄饶益是等持经之人苾刍等众及诸听者皆令速渡生死大海不退菩提</p>
<p>
	　　下示方便中。第三天女劝行有三。初结前示法。次前礼佛足下陈劝学人有三。初白仪。次启白。若有苾刍下所陈行人。后若在城邑下明令得益。得益有三。初供养守护。次除诸病苦下为除灾殃。后饶益是等下令得胜益</p>
<p>
	　　尔时世尊闻是说已赞辩才天女言善哉善哉天女汝能安乐利益无量无边有情说此神咒及以香水坛场法式果报难思汝当拥护最胜经王勿令隐没常得流通尔时大辩才天女礼佛足已还复本座</p>
<p>
	　　下示方便中。第四世尊赞敕有四。初总相赞。二天女汝能下别指赞有三。初赞示法益。次说此神咒下赞别示方。后果报难思赞当得果。三汝当拥护下敕护法。四经尔时下蒙赞复座</p>
<p>
	　　经。尔时法师授记憍陈如<a>婆罗门</a>承佛威力于大众前赞请辩才天女曰</p>
<p>
	　　赞曰。示求方轨中。第二正求辨才。文分为四。一陈如赞请求法。二尔时辨才下天女依请教示。三尔时憍陈下陈如闻法喜赞。四第八卷初陈如教请如被。初中有二。此标请</p>
<p>
	　　经。聪明勇进辨才天人天供养悉应受名闻世间遍充满能与一切众生愿</p>
<p>
	　　下正明赞请。三颂分二。初两颂赞。后一颂请。赞中分三。初一颂赞内德。次半颂赞住处。后半颂赞威仪。此赞内德有四。一句赞智勤德。一句赞<a>福田</a>德。一句赞远闻德。一句赞满愿德</p>
<p>
	　　经。依高山顶胜住处葺茅为室在中居恒结软草以为衣在处常翘于一足</p>
<p>
	　　下赞处及仪。表能出生死云住高山。据实随处而现。离憍慢故恒居茅室。表和忍故软草为服。恒勤利物故常翘一足</p>
<p>
	　　经。诸天大众皆来集咸同一心伸赞请唯愿智慧辩才天以妙言辞施一切</p>
<p>
	　　下申请有二。半颂申同赞请。半颂愿惠所求。准下赞求中。不唯词无碍。就说法利生词无碍胜故偏陈请</p>
<p>
	　　经。尔时辩才天女即便受请为说咒曰</p>
<p>
	　　怛侄他慕囇只囇阿伐帝阿伐吒伐底馨遇隶名具隶名具罗伐底鸯具师末唎只三末底毗三末底毗三末底恶近(入)唎莫近唎怛啰只怛啰者伐底质质哩室里蜜里末难地昙(去声)末唎只八啰拏毕唎裔卢迦逝瑟跇(丑世切)卢迦失囇瑟耶卢迦毕唎裔悉驮跋唎帝毗么目企(轻利切)输只折唎阿钵唎底喝帝阿钵唎底喝哆勃地南母只南母只莫诃提鼻钵唎底近(入)唎昏(火恨切)拏南摩塞迦啰我某甲勃地达哩奢呬勃地阿钵喇底喝哆婆(上)跋睹市婆谜毗输侄睹舍悉怛啰输路迦曼怛啰毕棏迦迦婢耶地数怛侄他莫诃钵喇婆鼻呬里蜜里呬蜜里毗折喇睹谜勃地我某甲勃地输提薄伽伐点提毗焰萨罗酸(苏活切)点(丁焰切)羯啰滞鸡由囇鸡由罗末底呬里蜜里呬里蜜里阿婆诃耶弭莫诃提鼻勃陀萨帝娜达摩萨帝[女*耶]<a>僧伽</a>萨帝娜因达啰萨帝娜跋喽拏萨帝娜裔卢鸡萨底婆地娜羝钐(引)萨帝娜萨底伐者泥娜阿婆诃耶弭莫诃提鼻呬里蜜里呬里蜜里毗折喇睹我某甲勃地南谟薄伽伐底(丁利切)莫诃提鼻萨啰酸底悉甸睹曼怛啰钵陀弥莎诃</p>
<p>
	　　尔时辩才天女说是咒已告婆罗门言善哉大士能为众生求妙辩才及诸珍宝神通智慧广利一切速证菩提</p>
<p>
	　　下天女示法有三。一说咒。二尔时辨才下赞请。问。前请唯求辨才。何故天赞通有余法。答。有二解。一解如前释愿惠所求中辨。一云。虽但求辨因辨得余因果通赞。取前释好</p>
<p>
	　　经。如是应知受持法式即说颂曰先可诵此陀罗尼令使纯熟无谬失</p>
<p>
	　　下三教修习法有二。初标举。二即说颂下教习。总有十九颂半。大分为八。初半颂教先诵咒</p>
<p>
	　　经。归敬三宝诸天众请求加护愿随心礼敬诸佛及法宝菩萨独觉声闻众次礼梵王并帝释及护世者四天王一切常修梵行人悉可至诚殷重敬</p>
<p>
	　　下第二次有两颂。归教求护分三。初半颂标。次一颂一句所归。后一句结</p>
<p>
	　　经。可于寂静兰若处大声诵前咒赞法应在佛像天龙前随其所有修供养</p>
<p>
	　　下第三一颂略示作法。于中有四。一句作法处。一句教诵咒赞。赞即前赞请。一句示坐处。一句教供养</p>
<p>
	　　经。于彼一切众生类发起慈悲哀愍心</p>
<p>
	　　下第四半颂起慈悲</p>
<p>
	　　经。世尊妙相紫金身系想正念心无乱世尊护念说教法随彼根机令习定于其句义善思惟复依空性而修习应在世尊形像前一心正念而安坐即得妙智三摩地并获最胜陀罗尼</p>
<p>
	　　下第五有六颂半。令托境安心修本所求。于中有二。初二颂半求佛总持。次四颂求佛四辨。是佛果故。求总持中有四。初半颂观佛。二一颂总持。初半颂法及咒忍。次半颂义。三半颂行法处及修法。四半颂得果。以其智定众德本故。若得总持必成智定</p>
<p>
	　　经。如来金口演说法妙响调伏诸人天舌相<a>随缘</a>现希有广长能覆三千界</p>
<p>
	　　下四颂求辨才也。中复有三。初一颂辨所求辩及辩具。次两颂令求此二。后一颂所求果遂。此初也。说法即法义二辨。妙响即词。调伏即乐故。舌相即辨具</p>
<p>
	　　经。如是诸佛妙音声至诚忆念心无畏诸佛皆由发弘愿得此舌相不思议宣说诸法皆非有譬如虚空无所著诸佛音声及舌相系念思量愿圆满</p>
<p>
	　　下令求此二。初半颂求词无碍辨。半颂求具。半颂求余三辨。半颂结由愿得</p>
<p>
	　　经。若见供养辩才天或见<a>弟子</a>随师教授此秘法令修学尊重随心皆得成</p>
<p>
	　　下后一颂果遂。辨才见有师弟修行。则授法令修必得果遂</p>
<p>
	　　经。若人欲得最上智应当一心持此法增长福智诸功德必定成就勿生疑若求财者得多财求名称者获名称求出离者得解脱必定成就勿生疑无量无边诸功德随其内心之所愿若能如是依行者必得成就勿生疑</p>
<p>
	　　下第六三颂别示所求有三。初一颂求智及福。次一颂求世出世。后一颂例求一切</p>
<p>
	　　经。当于净处着净衣应作坛场随大小以四净瓶盛美味香华供养可随时悬诸缯彩并旛盖涂香抹香遍严饰供养佛及辩才天求见天身皆遂愿</p>
<p>
	　　下第七两颂广作法</p>
<p>
	　　经。应三七日诵前咒可对大辩天佛前若其不见此天神应更用<a>心经</a>九日于后夜中犹不见更求清净胜妙处如法应画辩才天供养诵持心无舍昼夜不生于<a>懈怠</a>自利利他无穷尽所获果报施群生于所求愿皆成就若不遂意经三月六月九月或一年殷勤求请心不移天眼他心皆悉得</p>
<p>
	　　下第八教求时限有三品别。初一颂上品求。次两颂中品求。后一颂下品求。或由根有上中下。或由障轻重。或由宿智多少</p>
<p>
	　　经。尔时憍陈如婆罗门闻是说已欢喜踊跃叹未曾有告诸大众作如是言汝等人天一切大众如是当知皆一心听我今更欲依世谛法赞彼胜妙辩才天女</p>
<p>
	　　下第三陈如闻法喜赞。大分为四。初标欲赞。二即说颂下正赞。三若欲祈请下结劝修。四尔时佛告下世尊赞成。初中有三。初闻法心欢。次告大众下告众令听。后我今下陈欲赞叹。胜义绝言故云依俗</p>
<p>
	　　经。即说颂曰敬礼天女那罗延于世界中得自在我今赞叹彼尊者皆如往昔仙人说</p>
<p>
	　　下正赞有二。初颂赞。后咒赞。初有二十二颂。大分为三。初一颂标赞。次二十颂正赞。后一颂归礼。初也</p>
<p>
	　　经。吉祥成就心安稳聪明惭愧有名闻为母能生于世间勇猛常行大精进</p>
<p>
	　　下正赞分二。初三颂总赞内外德。后十七颂别赞内外。初文有三。初一颂内。次一颂半外。后半颂总结。此初也。有四。一句心安吉祥德。一句聪慧名闻德。一句长养有情德。一句常勤无倦德</p>
<p>
	　　经。于军阵处战恒胜长养调伏心慈忍现为阎罗之长姊常着青色野蚕衣好丑容仪皆具有眼目能令见者怖</p>
<p>
	　　下赞外德有三。初半颂战胜降怨德。半颂随类受生德。半颂具诸形相德</p>
<p>
	　　经。无量胜行超世间归信之人咸摄受</p>
<p>
	　　下总结也</p>
<p>
	　　经。或在山岩深险处或居坎窟及河边或在大树诸<a>丛林</a>天女多依此中住假使山林野人辈亦常供养于天女以孔雀羽作幢旗于一切时常护世师子虎狼恒围绕牛羊鸡等亦相依振大铃铎出音声频陀山众皆闻响或执三戟头圆髻左右恒持日月旗黑月九日十一日于此时中当供养或现婆苏大天妹见有斗战心常愍</p>
<p>
	　　下别赞内外有二。初四颂半赞外德。后十二颂半赞内。初中有三。初一颂半住处供养。次两颂羽仪翼从。后一颂乘便明供养时。及辨形不定</p>
<p>
	　　经。观察一切有情中天女最胜无过者</p>
<p>
	　　下赞内德有二。初十颂半赞大智尊胜德。后二颂赞大悲救苦德。初中有三。初半标胜。次九颂别赞。后一颂结胜。此初也</p>
<p>
	　　经。权现牧牛欢喜女与天战时常得胜能久安住于世间亦为和忍及暴恶大婆罗门四明法幻化咒等悉皆通</p>
<p>
	　　下别赞有十一。一降怨胜。二能久住下住世胜。三大婆下解了胜。四明法即四薜陀论。旧云韦陀或毗伽罗论。皆讹谬也。一颉力薜陀此云寿明。释命长短事。二耶树薜陀此云祠祀明。释祀祠之事。三婆摩薜陀此云平明。平是非事。四阿达薜陀此云术明。释伎术事。此经云幻化咒等皆通达者则第四明也</p>
<p>
	　　经。于天仙中得自在能为种子及大地</p>
<p>
	　　下四仙中胜。能为种等释胜所以</p>
<p>
	　　经。诸天女等集会时如大海潮必来应</p>
<p>
	　　下五盟信胜</p>
<p>
	　　经。于诸龙神药叉众或为上首能调伏</p>
<p>
	　　下六调伏胜</p>
<p>
	　　经。于诸女中最梵行出言犹如世间主于王位处如莲华若在河津喻桥栰</p>
<p>
	　　下七梵行胜有三。初言无谄妄如世主。二不染世法如莲华。三常行济物如桥筏</p>
<p>
	　　经。面貌犹如盛满月具足多闻作依处辩才胜出若高峰念者皆与为洲渚</p>
<p>
	　　下八为依胜有三。初端严。次多闻。后辨才。		

	
	

		</div></div><hr><script charset='utf-8' src='../../js/footer.js'></script></body></html>