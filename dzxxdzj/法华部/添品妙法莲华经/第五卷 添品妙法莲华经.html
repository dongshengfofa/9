<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 添品妙法莲华经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 添品妙法莲华经</center></div><div class='fo'><center>经文出处:来自无量光明网</center><br/><br>
			<p>
	　　<strong>第五卷 添品<a>妙法莲华经</a></strong></p>
<p>
	　　隋<a>天竺</a><a>三藏</a>阇那崛多共笈多译</p>
<p>
	　　安乐行品第十三</p>
<p>
	　　尔时文殊师利法王子<a>菩萨</a>摩诃萨白佛言。<a>世尊</a>。是诸菩萨。甚为难有。敬顺佛故。发大誓愿。于后恶世护持读诵说是<a>法华经</a>。世尊。菩萨摩诃萨。于后恶世云何能说是经。佛告文殊师利。若菩萨摩诃萨。于后恶世欲说是经。当安住四法。一者安住菩萨行处亲近处。能为众生演说是经。文殊师利。云何名菩萨摩诃萨行处。若菩萨摩诃萨。住忍辱地。柔和善顺。而不卒暴。心亦不惊。又复于法无所行。而观诸法如实相。亦不行不分别。是名菩萨摩诃萨行处。云何名菩萨摩诃萨亲近处。菩萨摩诃萨。不亲近国王王子大臣官长。不亲近诸外道梵志尼干子等。及造世俗文笔赞咏外书。及路伽耶陀逆路伽耶陀者。亦不亲近诸有凶戏相叉相扑。及那罗等种种变现之戏。又不亲近旃陀罗及畜猪羊鸡狗畋猎渔捕诸恶律仪。如是人等或时来者。则为<a>说法</a>无所悕望。又不亲近求声闻<a>比丘</a><a>比丘尼</a>优婆塞优婆夷。亦不问讯。若于房中。若经行处。若在讲堂中。不共住止。或时来者随宜说法。无所悕求。文殊师利。又菩萨摩诃萨。不应于女人身取能生欲想相而为说法。亦不乐见。若入他家。不与小女处女寡女等共语。亦复不近五种不男之人以为亲厚。不独入他家。若有因缘须独入时。但一心<a>念佛</a>。若为女人说法。不露齿笑。不现胸臆。乃至为法犹不亲厚。况复余事。不乐畜年少<a>弟子</a><a>沙弥</a>小儿亦不乐与同师。常好坐禅。在于闲处修摄其心。文殊师利。是名初亲近处。复次菩萨摩诃萨。观一切法空如实相。不颠倒不动不退不转。如<a>虚空</a>无所有性。一切语言道断。不生不出不起。无名无相实无所有。无量无边无碍无障。但以因缘有。从颠倒生故说常乐。观如是<a>法相</a>。是名菩萨摩诃萨第二亲近处。尔时世尊。欲重宣此义。而说偈言</p>
<p>
	　　若有菩萨于后恶世无怖畏心</p>
<p>
	　　欲说是经应入行处及亲近处</p>
<p>
	　　常离国王及国王子大臣官长</p>
<p>
	　　凶险戏者及旃陀罗外道梵志</p>
<p>
	　　亦不亲近增上慢人贪着小乘</p>
<p>
	　　三藏学者<a>破戒</a>比丘名字<a>罗汉</a></p>
<p>
	　　及比丘尼好戏笑者深着五欲</p>
<p>
	　　求现灭度诸优婆夷皆勿亲近</p>
<p>
	　　若是人等以好心来到菩萨所</p>
<p>
	　　为闻佛道菩萨则以无所畏心</p>
<p>
	　　不怀悕望而为说法寡女处女</p>
<p>
	　　及诸不男皆勿亲近以为亲厚</p>
<p>
	　　亦莫亲近屠儿魁脍田猎渔捕</p>
<p>
	　　为利杀害贩肉自活炫卖女色</p>
<p>
	　　如是之人皆勿亲近凶险相扑</p>
<p>
	　　种种嬉戏诸淫女等尽勿亲近</p>
<p>
	　　莫独屏处为女说法若说法时</p>
<p>
	　　无得戏笑入里乞食将一比丘</p>
<p>
	　　若无比丘一心念佛是则名为</p>
<p>
	　　行处近处以此二处能安乐说</p>
<p>
	　　又复不行上中下法有为无为</p>
<p>
	　　实不实法亦不分别是男是女</p>
<p>
	　　不得诸法不知不见是则名为</p>
<p>
	　　菩萨行处一切诸法空无所有</p>
<p>
	　　无有<a>常住</a>亦无起灭是名智者</p>
<p>
	　　所亲近处颠倒分别诸法有无</p>
<p>
	　　是实非实是生非生在于闲处</p>
<p>
	　　修摄其心安住不动如须弥山</p>
<p>
	　　观一切法皆无所有犹如虚空</p>
<p>
	　　无有坚固不生不出不动不退</p>
<p>
	　　常住一相是名近处若有比丘</p>
<p>
	　　于我灭后入是行处及亲近处</p>
<p>
	　　说斯经时无有怯弱菩萨有时</p>
<p>
	　　入于静室以正忆念随义观法</p>
<p>
	　　从<a>禅定</a>起为诸国王王子臣民</p>
<p>
	　　<a>婆罗门</a>等开化演畅说斯经典</p>
<p>
	　　其心安隐无有怯弱文殊师利</p>
<p>
	　　是名菩萨安住初法能于后世</p>
<p>
	　　说法华经</p>
<p>
	　　又文殊师利。如来灭后于末法中。欲说是经。应住安乐行。若口宣说。若<a>读经</a>时。不乐说人及经典过。亦不轻慢诸余法师。不说他人好恶长短。于声闻人亦不称名说其过恶。亦不称名赞叹其美。又亦不生怨嫌之心。善修如是安乐心故。诸有听者不逆其意。有所难问。不以小乘法答。但以大乘而为解说。令得一切种智。尔时世尊。欲重宣此义。而说偈言</p>
<p>
	　　菩萨常乐安隐说法于清净地</p>
<p>
	　　而施床座以油涂身澡浴尘秽</p>
<p>
	　　着新净衣内外俱净安处法座</p>
<p>
	　　随问为说若有比丘及比丘尼</p>
<p>
	　　诸优婆塞及优婆夷国王王子</p>
<p>
	　　群臣士民以微妙义和颜为说</p>
<p>
	　　若有难问随义而答因缘譬喻</p>
<p>
	　　敷演分别以是方便皆使发心</p>
<p>
	　　渐渐增益入于佛道除懒惰意</p>
<p>
	　　及<a>懈怠</a>想离诸忧恼慈心说法</p>
<p>
	　　昼夜常说无上道教以诸因缘</p>
<p>
	　　无量譬喻开示众生咸令<a>欢喜</a></p>
<p>
	　　衣服卧具饮食医药而于其中</p>
<p>
	　　无所希望但一心念说法因缘</p>
<p>
	　　愿成佛道令众亦尔是则大利</p>
<p>
	　　安乐供养我灭度后若有比丘</p>
<p>
	　　能演说斯妙法华经心无嫉恚</p>
<p>
	　　诸恼障碍亦无忧愁及骂詈者</p>
<p>
	　　又无怖畏加刀杖等亦无摈出</p>
<p>
	　　安住忍故智者如是善修其心</p>
<p>
	　　能住安乐如我上说其人功德</p>
<p>
	　　千亿万劫算数譬喻说不能尽</p>
<p>
	　　又文殊师利。菩萨摩诃萨。于后末世法欲灭时。受持读诵斯经典者。无怀嫉妒谄诳之心。亦勿轻骂<a>学佛</a>道者求其长短。若比丘比丘尼优婆塞优婆夷。求声闻者。求辟支佛者。求菩萨道者。无得恼之令其疑悔。语其人言。汝等去道甚远。终不能得一切种智。所以者何。汝是放逸之人。于道懈怠故。又亦不应戏论诸法有所诤竞。当于一切众生起大悲想。于诸如来起慈父想。于诸菩萨起大师想。于十方诸大菩萨常应深心恭敬<a>礼拜</a>。于一切众生平等说法。以顺法故。不多不少。乃至深爱法者。亦不为多说。文殊师利。是菩萨摩诃萨。于后末世法欲灭时。有成就是第三安乐<a>行者</a>。说是法时。无能恼乱得好同学。共读诵是经。亦得大众而来听受。听已能持。持已能诵诵已能说。说已能书若使人书供养经卷恭敬尊重赞叹。尔时世尊。欲重宣此义。而说偈言</p>
<p>
	　　若欲说是经当舍嫉恚慢</p>
<p>
	　　谄诳邪伪心常修质直行</p>
<p>
	　　不轻蔑于人亦不戏论法</p>
<p>
	　　不令他疑悔云汝不得佛</p>
<p>
	　　是佛子说法常柔和能忍</p>
<p>
	　　慈悲于一切不生懈怠心</p>
<p>
	　　十方大菩萨愍众故行道</p>
<p>
	　　应生恭敬心是则我大师</p>
<p>
	　　于诸佛世尊生无上父想</p>
<p>
	　　破于憍慢心说法无障碍</p>
<p>
	　　第三法如是智者应守护</p>
<p>
	　　一心安乐行无量众所敬</p>
<p>
	　　又文殊师利。菩萨摩诃萨。于后末世法欲灭时。有持是法华经者。于在家<a>出家</a>人中生大慈心。于非菩萨人中生大悲心。应作是念。如是之人则为大失。如来方便随宜说法。不闻不知不觉不问不信不解。其人虽不问不信不解是经。我得阿耨多罗三藐三菩提时。随在何地。以<a>神通</a>力智慧力。引之令得住是法中。文殊师利。是菩萨摩诃萨。于如来灭后有成就此第四法者。说是法时无有过失。常为比丘比丘尼优婆塞优婆夷。国王王子大臣人民婆罗门<a>居士</a>等。供养恭敬尊重赞叹。虚空诸天为听法故。亦常随侍。若在聚落城邑空闲林中。有人来欲难问者。诸天昼夜常为法故。而卫护之。能令听者皆得欢喜。所以者何。此经是一切过去未来现在诸佛神力所护故。文殊师利。是法华经。于无量国中。乃至名字不可得闻。何况得见受持读诵。文殊师利。譬如强力转轮圣王。欲以威势降伏诸国。而诸小王不顺其命。时转轮王。起种种兵而往讨伐。王见兵众战有功者。即大欢喜。随功赏赐。或与田宅聚落城邑。或与衣服严身之具。或与种种珍宝。金银琉璃车[(王*巨)/木]马瑙珊瑚琥珀。象马车乘奴婢人民。唯髻中明珠。不以与之。所以者何。独王顶上有此一珠。若以与之。王诸眷属必大惊怪。文殊师利。如来亦复如是。以禅定智慧力得法国土。王于<a>三界</a>。而诸魔王不肯顺伏。如来贤圣诸将与之共战。其有功者。心亦欢喜。于四众中为说诸经。令其心悦。赐以禅定<a>解脱</a>无漏根力诸法之财。又复赐与<a>涅槃</a>之城。言得灭度。引导其心。令皆欢喜而不为说是法华经。文殊师利。如转轮王见诸兵众有大功者。心甚欢喜以此难信之珠。久在髻中。不妄与人。而今与之。如来亦复如是。于三界中为大法王。以法<a>教化</a>一切众生。见贤圣军与五阴魔烦恼魔死魔共战。有大功勋。灭三毒出三界破魔网。尔时如来亦大欢喜。此法华经。能令众生至一切智。一切<a>世间</a>多怨难信。先所未说而今说之。文殊师利。此法华经。是诸如来第一之说。于诸说中最为甚深。末后赐与。如彼强力之王。久护明珠。今乃与之。文殊师利。此法华经。诸佛如来秘密之藏。于诸经中最在其上。长夜守护不妄宣说。始于今日乃与汝等而敷演之。尔时世尊。欲重宣此义。而说偈言</p>
<p>
	　　常行忍辱哀愍一切乃能演说</p>
<p>
	　　佛所赞经后末世时持此经者</p>
<p>
	　　于家出家及非菩萨应生慈悲</p>
<p>
	　　斯等不闻不信是经则为大失</p>
<p>
	　　我得佛道以诸方便为说此法</p>
<p>
	　　令住其中譬如强力转轮之王</p>
<p>
	　　兵战有功赏赐诸物象马车乘</p>
<p>
	　　严身之具及诸田宅聚落城邑</p>
<p>
	　　或与衣服种种珍宝奴婢财物</p>
<p>
	　　欢喜赐与如有勇健能为难事</p>
<p>
	　　王解髻中明珠与之如来亦尔</p>
<p>
	　　为诸法王忍辱大力智慧宝藏</p>
<p>
	　　以大慈悲<a>如法</a>化世见一切人</p>
<p>
	　　受诸苦恼欲求解脱与诸魔战</p>
<p>
	　　为是众生说种种法以大方便</p>
<p>
	　　说此诸经既知众生得其力已</p>
<p>
	　　末后乃为说是法华如王解髻</p>
<p>
	　　明珠与之此经为尊众经中上</p>
<p>
	　　我常守护不妄开示今正是时</p>
<p>
	　　为汝等说我灭度后求佛道者</p>
<p>
	　　欲得安隐演说斯经应当亲近</p>
<p>
	　　如是四法读是经者常无忧恼</p>
<p>
	　　又无病痛颜色鲜白不生贫穷</p>
<p>
	　　卑贱丑陋众生乐见如慕贤圣</p>
<p>
	　　天诸童子以为给使刀杖不加</p>
<p>
	　　毒不能害若人恶骂口则闭塞</p>
<p>
	　　游行<a>无畏</a>如师子王智慧光明</p>
<p>
	　　如日之照若于梦中但见妙事</p>
<p>
	　　见诸如来坐师子座诸比丘众</p>
<p>
	　　围绕说法又见龙神阿修罗等</p>
<p>
	　　数如恒沙恭敬合掌自见其身</p>
<p>
	　　而为说法又见诸佛身相金色</p>
<p>
	　　放无量光照于一切以<a>梵音</a>声</p>
<p>
	　　演说诸法佛为四众说无上法</p>
<p>
	　　见身处中合掌赞佛闻法欢喜</p>
<p>
	　　而为供养得陀罗尼证不退智</p>
<p>
	　　佛知其心深入佛道即为授记</p>
<p>
	　　成最正觉汝善男子当于来世</p>
<p>
	　　得无量智佛之大道国土严净</p>
<p>
	　　广大无比亦有四众合掌听法</p>
<p>
	　　又见自身在山林中修习善法</p>
<p>
	　　证诸实相深入禅定见十方佛</p>
<p>
	　　诸佛身金色百福相庄严</p>
<p>
	　　闻法为人说常有是好梦</p>
<p>
	　　又梦作国王舍宫殿眷属</p>
<p>
	　　及上妙五欲行诣于道场</p>
<p>
	　　在菩提树下而处师子座</p>
<p>
	　　求道过七日得诸佛之智</p>
<p>
	　　成无上道已起而转法轮</p>
<p>
	　　为四众说法经千万亿劫</p>
<p>
	　　说无漏妙法度无量众生</p>
<p>
	　　后当入涅槃如烟尽灯灭</p>
<p>
	　　若后恶世中说是第一法</p>
<p>
	　　是人得大利如上诸功德</p>
<p>
	　　添品妙法莲华经从地踊出品第十四</p>
<p>
	　　尔时他方国土。诸来菩萨摩诃萨。过八恒河沙数。于大众中起合掌作礼。而白佛言。世尊。若听我等。于佛灭后。在此<a>娑婆世界</a>。勤加精进。护持读诵书写供养是经典者。当于此土而广说之。尔时佛告诸菩萨摩诃萨众。止善男子。不须汝等护持此经。所以者何。我娑婆世界。自有六万恒河沙等菩萨摩诃萨。一一菩萨。各有六万恒河沙眷属。是诸人等。能于我灭后护持读诵广说此经。佛说是时。娑婆世界三千大千国土。地皆震裂。而于其中。有无量千万亿菩萨摩诃萨。同时踊出。是诸菩萨身皆金色。三十二相无量光明。先尽在此娑婆世界之下此界虚空中住是。诸菩萨闻<a>释迦牟尼佛</a>所说音声。从下发来。一一菩萨。皆是大众唱导之首。各将六万恒河沙眷属。况将五万四万三万二万一万恒河沙等眷属者。况复乃至一恒河沙。半恒河沙。四分之一。乃至千万亿那由他分之一。况复千万亿那由他眷属。况复亿万眷属。况复千万百万乃至一万。况复一千一百乃至一十。况复将五四三二一弟子者。况复单己乐远离行。如是等比无量无边。算数譬喻所不能知。是诸菩萨从地出已。各诣虚空七宝妙塔多宝如来释迦牟尼佛所。到已向二世尊。头面礼足。及至诸宝树下师子座上佛所。亦皆作礼右绕三匝合掌恭敬。以诸菩萨种种赞法。而以赞叹。住在一面。欣乐瞻仰于二世尊。是诸菩萨摩诃萨。从初踊出。以诸菩萨种种赞法。而赞于佛。如是时间。经五十小劫。是时释迦牟尼佛默然而坐。及诸四众亦皆默然。五十小劫。佛神力故。令诸大众谓如半日。尔时四众。亦以佛神力故。见诸菩萨遍满无量百千万亿国土虚空。是菩萨众中。有四导师。一名上行。二名无边行。三名净行。四名安立行。是四菩萨。于其众中。最为上首唱导之师。在大众前各共合掌。观释迦牟尼佛。而问讯言。世尊。少病少恼安乐行不。所应度者受教易不。不令世尊生疲劳耶。尔时四大菩萨。而说偈言</p>
<p>
	　　世尊安乐少病少恼教化众生</p>
<p>
	　　得无疲倦又诸众生受化易不</p>
<p>
	　　不令世尊生疲劳耶</p>
<p>
	　　尔时世尊。于菩萨大众中。而作是言。如是如是。诸善男子。如来安乐少病少恼。诸众生等易可化度。无有疲劳。所以者何。是诸众生。世世已来常受我化。亦于过去诸佛。供养尊重种诸善根。此诸众生。始见我身。闻我所说。即皆信受。入如来慧。除先修习。学小乘者。如是之人。我今亦令得闻是经入于佛慧。尔时诸大菩萨。而说偈言</p>
<p>
	　　善哉善哉大雄世尊诸众生等</p>
<p>
	　　易可化度能问诸佛甚深智慧</p>
<p>
	　　闻已信行我等<a>随喜</a></p>
<p>
	　　于时世尊赞叹上首诸大菩萨。善哉善哉善男子。汝等能于如来发随喜心。尔时<a>弥勒</a>菩萨。及八千恒河沙诸菩萨众。皆作是念我等从昔已来。不见不闻。如是大菩萨摩诃萨众。从地踊出住世尊前。合掌供养问讯如来。时弥勒菩萨摩诃萨。知八千恒河沙诸菩萨等心之所念。并欲自决所疑。合掌向佛。以偈问言</p>
<p>
	　　无量千万亿大众诸菩萨</p>
<p>
	　　昔所未曾见愿两足尊说</p>
<p>
	　　是从何所来以何因缘集</p>
<p>
	　　巨身大神通智慧叵思议</p>
<p>
	　　其志甚坚固有大忍辱力</p>
<p>
	　　众生所乐见为从何所来</p>
<p>
	　　一一诸菩萨所将诸眷属</p>
<p>
	　　其数无有量如恒河沙等</p>
<p>
	　　或有大菩萨将六万恒沙</p>
<p>
	　　如是诸大众一心求佛道</p>
<p>
	　　是诸大师等六万恒河沙</p>
<p>
	　　俱来供养佛及护持是经</p>
<p>
	　　将五万恒沙其数过于是</p>
<p>
	　　四万及三万二万至一万</p>
<p>
	　　一千一百等乃至一恒沙</p>
<p>
	　　半及三四分亿万分之一</p>
<p>
	　　千万那由他万亿诸弟子</p>
<p>
	　　乃至于半亿其数复过上</p>
<p>
	　　百万至一万一千及一百</p>
<p>
	　　五十与一十乃至三二一</p>
<p>
	　　单己无眷属乐于独处者</p>
<p>
	　　俱来至佛所其数转过上</p>
<p>
	　　如是诸大众若人行筹数</p>
<p>
	　　过于恒沙劫犹不能尽知</p>
<p>
	　　是诸大威德精进菩萨众</p>
<p>
	　　谁为其说法教化而成就</p>
<p>
	　　从谁初发心称扬何<a>佛法</a></p>
<p>
	　　受持行谁经修习何佛道</p>
<p>
	　　如是诸菩萨神通大智力</p>
<p>
	　　四方地震裂皆从中踊出</p>
<p>
	　　世尊我昔来未曾见是事</p>
<p>
	　　愿说其所从国土之名号</p>
<p>
	　　我常游诸国未曾见是众</p>
<p>
	　　我于此众中乃不识一人</p>
<p>
	　　忽然从地出愿说其因缘</p>
<p>
	　　今此之大会无量百千亿</p>
<p>
	　　是诸菩萨等皆欲知此事</p>
<p>
	　　是诸菩萨众本末之因缘</p>
<p>
	　　无量德世尊唯愿决众疑</p>
<p>
	　　尔时释迦牟尼佛分身诸佛。从无量千万亿他方国土来者。在于八方诸宝树下师子座上结加趺坐。其佛侍者。各各见是菩萨大众于三千<a>大千世界</a>四方从地踊出住于虚空。各白其佛言。世尊。此诸无量无边阿僧祇菩萨大众。从何所来。尔时诸佛各告侍者。诸善男子。且待须臾。有菩萨摩诃萨。名曰弥勒。释迦牟尼佛之所授记。次后作佛。已问斯事。佛今答之。汝等自当因是得闻。尔时释迦牟尼佛告弥勒菩萨。善哉善哉。阿逸多。乃能问佛如是大事。汝等当共一心。被精进铠。发坚固意。如来今欲显发宣示诸佛智慧。诸佛<a>自在</a>神通之力。诸佛师子奋迅之力。诸佛威猛大势之力。尔时世尊。欲重宣此义。而说偈言</p>
<p>
	　　当精进一心我欲说此事</p>
<p>
	　　勿得有疑悔佛智叵思议</p>
<p>
	　　汝今出信力住于忍善中</p>
<p>
	　　昔所未闻法今皆当得闻</p>
<p>
	　　我今安慰汝勿得怀疑惧</p>
<p>
	　　佛无不实语智慧不可量</p>
<p>
	　　所得第一法甚深叵分别</p>
<p>
	　　如是今当说汝等一心听</p>
<p>
	　　尔时世尊。说此偈已。告弥勒菩萨。我今于此大众。宣告汝等。阿逸多。是诸大菩萨摩诃萨。无量无数阿僧祇。从地踊出汝等昔所未见者。我于是娑婆世界。得阿耨多罗三藐三菩提已。教化示导是诸菩萨。调伏其心令发道意。此诸菩萨皆于是娑婆世界之下此界虚空中住。于诸经典读诵通利思惟分别正忆念。阿逸多。是诸善男子等。不乐在众多有所说。常乐静处勤行精进。未曾休息。亦不依止人天而住。常乐深智无有障碍。亦常乐于诸佛之法。一心精进求无上慧。尔时世尊。欲重宣此义而说偈言</p>
<p>
	　　阿逸汝当知是诸大菩萨</p>
<p>
	　　从无数劫来修习佛智慧</p>
<p>
	　　悉是我所化令发大道心</p>
<p>
	　　此等是我子依止是世界</p>
<p>
	　　常行头陀事志乐于静处</p>
<p>
	　　舍大众愦闹不乐多所说</p>
<p>
	　　如是诸子等学习我道法</p>
<p>
	　　昼夜常精进为求佛道故</p>
<p>
	　　在娑婆世界下方空中住</p>
<p>
	　　志念力坚固常勤求智慧</p>
<p>
	　　说种种妙法其心无所畏</p>
<p>
	　　我于伽耶城菩提树下坐</p>
<p>
	　　得成最正觉转无上法轮</p>
<p>
	　　尔乃教化之令初发道心</p>
<p>
	　　今皆住不退悉当得成佛</p>
<p>
	　　我今说实语汝等一心信</p>
<p>
	　　我从久远来教化是等众</p>
<p>
	　　尔时弥勒菩萨摩诃萨。及无数诸菩萨等。心生疑惑怪未曾有。而作是念。云何世尊。于少时间。教化如是无量无边阿僧祇诸大菩萨。令住阿耨多罗三藐三菩提。即白佛言。世尊。如来为太子时。出于释宫。去伽耶城不远。坐于道场。得成阿耨多罗三藐三菩提。从是已来。始过四十余年。世尊。云何于此少时。大作佛事。以佛势力。以佛功德。教化如是无量大菩萨众。当成阿耨多罗三藐三菩提。世尊。此大菩萨众。假使有人。于千万亿劫。数不能尽。不得其边。斯等久远已来于无量无边诸佛所殖诸善根。成就菩萨道。常修梵行。世尊。如此之事。世所难信。譬如有人。色美发黑年二十五。指百岁人言是我子。其百岁人。亦指年少言是我父。生育我等。是事难信。佛亦如是。得道已来其实未久。如此大众诸菩萨等。已于无量千万亿劫。为佛道故。勤行精进。善入出住无量百千万亿三昧。得大神通。久修梵行。善能次第集诸善法。巧于问答。人中之宝。一切世间甚为希有。今日世尊。方云得佛道时初令发心。教化示导令向阿耨多罗三藐三菩提。世尊。得佛未久。乃能作此大功德事。我等虽复信佛随宜所说。佛所出言。未曾虚妄。佛所知者皆悉通达。然诸新发意菩萨。于佛灭后。若闻是语。或不信受。而起破法罪业因缘。唯然世尊。愿为解说除我等疑。及未来世诸善男子。闻此事已亦不生疑。尔时弥勒菩萨。欲重宣此义。而说偈言</p>
<p>
	　　佛昔从释种出家近伽耶</p>
<p>
	　　坐于菩提树尔来尚未久</p>
<p>
	　　此诸佛子等其数不可量</p>
<p>
	　　久已行佛道住神通智力</p>
<p>
	　　善学菩萨道不染世间法</p>
<p>
	　　如莲华在水从地而踊出</p>
<p>
	　　皆起恭敬心住于世尊前</p>
<p>
	　　是事难思议云何而可信</p>
<p>
	　　佛得道甚近所成就甚多</p>
<p>
	　　愿为除众疑如实分别说</p>
<p>
	　　譬如少壮人年始二十五</p>
<p>
	　　示人百岁子发白而面皱</p>
<p>
	　　是等我所生子亦说是父</p>
<p>
	　　父少而子老举世所不信</p>
<p>
	　　世尊亦如是得道来甚近</p>
<p>
	　　是诸菩萨等志固无怯弱</p>
<p>
	　　从无量劫来而行菩萨道</p>
<p>
	　　巧于难问答其心无所畏</p>
<p>
	　　忍辱心决定端正有威德</p>
<p>
	　　十方佛所赞善能分别说</p>
<p>
	　　不乐在人众常好在禅定</p>
<p>
	　　为求佛道故于下空中住</p>
<p>
	　　我等从佛闻于此事无疑</p>
<p>
	　　愿佛为未来演说令开解</p>
<p>
	　　若有于此经生疑不信者</p>
<p>
	　　即当堕恶道愿今为解说</p>
<p>
	　　是无量菩萨云何于少时</p>
<p>
	　　教化令发心而住不退地</p>
<p>
	　　添品妙法莲华经如来寿量品第十五</p>
<p>
	　　尔时佛告诸菩萨及一切大众。诸善男子。汝等当信解如来诚谛之语。复告大众。汝等当信解如来诚谛之语。又复告诸大众。汝等当信解如来诚谛之语。是时菩萨大众。弥勒为首。合掌白佛言。世尊。惟愿说之。我等当信受佛语。如是三白已。复言。惟愿说之。我等当信受佛语。尔时世尊知诸菩萨三请不止。而告之言。汝等谛听。如来秘密神通之力。一切世间<a>天人</a>及阿修罗。皆谓今释迦牟尼佛。出释氏宫。去伽耶城不远。坐于道场。得阿耨多罗三藐三菩提。然善男子。我实成佛已来。无量无边百千万亿那由他劫。譬如五百千万亿那由他阿僧祇三千大千世界。假使有人末为微尘。过于东方五百千万亿那由他阿僧祇国。乃下一尘。如从东行尽是微尘。诸善男子。于汝意云何。是诸世界。可得思惟校计知其数不。弥勒菩萨等俱白佛言。世尊。是诸世界无量无边。非算数所知。亦非心力所及。一切声闻辟支佛。以无漏智。不能思惟知其限数。我等住阿惟越致地。于是事中亦所不达。世尊。如是诸世界无量无边。尔时佛告大菩萨众。诸善男子。今当分明宣语汝等。是诸世界。若着微尘及不著者。尽以为尘。一尘一劫。我成佛已来复过于此。百千万亿那由他阿僧祇劫。自从是来。我常在此娑婆世界说法教化。亦于余处百千万亿那由他阿僧祇国。导利众生。诸善男子。于是中间。我说然灯佛等。又复言其入于涅槃。如是皆以方便分别。诸善男子。若有众生来至我所。我以佛眼观其信等诸根利钝。随所应度。处处自说名字不同年纪大小。亦复现言当入涅槃。又以种种方便说微妙法。能令众生发欢喜心。诸善男子。如来见诸众生乐于小法德薄垢重者。为是人说。我少出家得阿耨多罗三藐三菩提。然我实成佛已来久远若斯。但以方便教化众生。令入佛道。作如是说。诸善男子。如来所演经典。皆为度脱众生。或说己身或说他身。或示己身或示他身。或示己事或示他事。诸所言说皆实不虚。所以者何。如来如实知见三界之相。无有<a>生死</a>若退若出。亦无在世及灭度者。非实非虚非如非异。不如三界见于三界。如斯之事。如来明见无有错谬。以诸众生有种种性种种欲种种行种种忆想分别故。欲令生诸善根。以若干因缘譬喻言辞。种种说法。所作佛事未曾暂废。如是我成佛已来甚大久远。<a>寿命</a>无量阿僧祇劫。常住不灭。诸善男子。我本行菩萨道所成寿命。今犹未尽。复倍上数。然今非实灭度。而便唱言。当取灭度。如来以是方便教化众生。所以者何。若佛久住于世。薄德之人不种善根。贫穷下贱贪着五欲。入于忆想妄见网中。若见如来常在不灭。便起憍恣而怀厌怠。不能生难遭之想恭敬之心。是故如来以方便说。比丘当知诸佛出世难可值遇。所以者何。诸薄德人。过无量百千万亿劫。或有见佛或不见者。以此事故。我作是言。诸比丘如来难可得见。斯众生等闻如是语。必当生于难遭之想。心怀恋慕渴仰于佛。便种善根。是故如来。虽不实灭而言灭度。又善男子。诸佛如来法皆如是。为度众生皆实不虚。譬如良医智慧聪达明练方药善治众病。其人多诸子息。若十二十乃至百数。以有事缘远至余国。诸子于后饮他毒药。药发闷乱宛转于地。是时其父还来归家。诸子饮毒。或失本心或不失者。遥见其父皆大欢喜。拜跪问讯善安隐归。我等愚痴误服毒药。愿见救疗更赐寿命。父见子等苦恼如是。依诸经方求好药草。色香美味皆悉具足。捣簁和合与子令服。而作是言。此大良药。色香美味皆悉具足。汝等可服速除苦恼无复众患。其诸子中不失心者。见此良药色香俱好。即便服之病尽除愈。余失心者。见其父来。虽亦欢喜问讯求索<a>治病</a>。然与其药而不肯服。所以者何。毒气深入失本心故。于此好色香药而谓不美。父作是念。此子可愍。为毒所中心皆颠倒。虽见我喜求索救疗。如是好药而不肯服。我今当设方便令服此药。即作是言。汝等当知。我今衰老死时已至。是好良药今留在此。汝可取服勿忧不差。作是教已复至他国。遣使还告。汝父已死。是时诸子闻父背丧。心大忧恼而作是念。若父在者。慈愍我等能见救护。今者舍我远丧他国。自惟孤露无复恃怙。常怀悲感心遂醒悟。乃知此药色味香美。即取服之毒病皆愈。其父闻子悉已得差。寻便来归咸使见之。诸善男子。于意云何。颇有人能说此良医虚妄罪不。不也世尊。佛言。我亦如是。成佛已来无量无边百千万亿那由他阿僧祇劫。为众生故。以方便力言当灭度。亦无有能如法说我虚妄过者。尔时世尊。欲重宣此义。而说偈言</p>
<p>
	　　自我得佛来所经诸劫数</p>
<p>
	　　无量百千万亿载阿僧祇</p>
<p>
	　　常说法教化无数亿众生</p>
<p>
	　　令入于佛道尔来无量劫</p>
<p>
	　　为度众生故方便现涅槃</p>
<p>
	　　而实不灭度常住此说法</p>
<p>
	　　我常住于此以诸神通力</p>
<p>
	　　令颠倒众生虽近而不见</p>
<p>
	　　众见我灭度广供养<a>舍利</a></p>
<p>
	　　咸皆怀恋慕而生渴仰心</p>
<p>
	　　众生既信伏质直意柔软</p>
<p>
	　　一心欲见佛不自惜身命</p>
<p>
	　　时我及众僧俱出灵鹫山</p>
<p>
	　　我时语众生常在此不灭</p>
<p>
	　　以方便力故现有灭不灭</p>
<p>
	　　余国有众生恭敬信乐者</p>
<p>
	　　我复于彼中为说无上法</p>
<p>
	　　汝等不闻此但谓我灭度</p>
<p>
	　　我见诸众生没在于苦恼</p>
<p>
	　　故不为现身令其生渴仰</p>
<p>
	　　因其心恋慕乃出为说法</p>
<p>
	　　神通力如是于阿僧祇劫</p>
<p>
	　　常在灵鹫山及余诸住处</p>
<p>
	　　众生见劫尽大火所烧时</p>
<p>
	　　我此土安隐天人常充满</p>
<p>
	　　园林诸堂阁种种宝庄严</p>
<p>
	　　宝树多花果众生所游乐</p>
<p>
	　　诸天击天鼓常作众伎乐</p>
<p>
	　　雨曼陀罗华散佛及大众</p>
<p>
	　　我<a>净土</a>不毁而众见烧尽</p>
<p>
	　　忧怖诸苦恼如是悉充满</p>
<p>
	　　是诸罪众生以恶业因缘</p>
<p>
	　　过阿僧祇劫不闻三宝名</p>
<p>
	　　诸有修功德柔和质直者</p>
<p>
	　　则皆见我身在此而说法</p>
<p>
	　　或时为此众说佛寿无量</p>
<p>
	　　久乃见佛者为说佛难值</p>
<p>
	　　我智力如是慧光照无量</p>
<p>
	　　寿命无数劫久修业所得</p>
<p>
	　　汝等有智者勿于此生疑</p>
<p>
	　　当断令永尽佛语实不虚</p>
<p>
	　　如医善方便为治狂子故</p>
<p>
	　　实在而言死无能说虚妄</p>
<p>
	　　我亦为世父救诸苦患者</p>
<p>
	　　为凡夫颠倒实在而言灭</p>
<p>
	　　以常见我故而生憍恣心</p>
<p>
	　　放逸着五欲堕于恶道中</p>
<p>
	　　我常知众生行道不行道</p>
<p>
	　　随应所可度为说种种法</p>
<p>
	　　每自作是意以何令众生</p>
<p>
	　　得入无上道速成就佛身</p>
<p>
	　　添品妙法莲华经分别功德品第十六</p>
<p>
	　　尔时大会。闻佛说寿命劫数长远如是。无量无边阿僧祇众生得大<a>饶益</a>。于时世尊。告弥勒菩萨摩诃萨。阿逸多。我说是如来寿命长远时。六百八十万亿那由他恒河沙众生得无生法忍。复有千倍菩萨摩诃萨。得闻持陀罗尼门。复有一世界微尘数菩萨摩诃萨。得乐说无碍辩才。复有一世界微尘数菩萨摩诃萨。得百千万亿无量旋陀罗尼。复有三千大千世界微尘数菩萨摩诃萨。能转不退法轮。复有二千中国土微尘数菩萨摩诃萨。能转清净法轮。复有小千国土微尘数菩萨摩诃萨。八生当得阿耨多罗三藐三菩提。复有四四天下微尘数菩萨摩诃萨。四生当得阿耨多罗三藐三菩提。复有三四天下微尘数菩萨摩诃萨。三生当得阿耨多罗三藐三菩提。复有二四天下微尘数菩萨摩诃萨。二生当得阿耨多罗三藐三菩提。复有一四天下微尘数菩萨摩诃萨。一生当得阿耨多罗三藐三菩提。复有八世界微尘数众生。皆发阿耨多罗三藐三菩提心。佛说是诸菩萨摩诃萨得大法利时。于虚空中。雨曼陀罗华摩诃曼陀罗华。以散无量百千万亿众宝树下师子座上诸佛。并散七宝塔中师子座上释迦牟尼佛。及久灭度多宝如来。亦散一切诸大菩萨及四部众。又雨细末栴檀沉水香等。于虚空中。天鼓自鸣妙声深远。又雨千种天衣。垂诸璎珞真珠璎珞摩尼珠璎珞如意珠璎珞。遍于九方。众宝香炉烧无价香。自然周至供养大会。一一佛上。有诸菩萨执持幡盖。次第而上至于梵天。是诸菩萨。以妙音声歌无量颂。赞叹诸佛。尔时弥勒菩萨从座而起。偏袒右肩合掌向佛。而说偈言</p>
<p>
	　　佛说希有法昔所未曾闻</p>
<p>
	　　世尊有大力寿命不可量</p>
<p>
	　　无数诸佛子闻世尊分别</p>
<p>
	　　说得法利者欢喜充遍身</p>
<p>
	　　或住不退地或得陀罗尼</p>
<p>
	　　或无碍乐说万亿旋总持</p>
<p>
	　　或有大千界微尘数菩萨</p>
<p>
	　　各各皆能转不退之法轮</p>
<p>
	　　复有中千界微尘数菩萨</p>
<p>
	　　各各皆能转清净之法轮</p>
<p>
	　　复有小千界微尘数菩萨</p>
<p>
	　　余各八生在当得成佛道</p>
<p>
	　　复有四三二如此四天下</p>
<p>
	　　微尘诸菩萨随数生成佛</p>
<p>
	　　或一四天下微尘数菩萨</p>
<p>
	　　余有一生在当成一切智</p>
<p>
	　　如是等众生闻佛寿长远</p>
<p>
	　　得无量无漏清净之果报</p>
<p>
	　　复有八世界微尘数众生</p>
<p>
	　　闻佛说寿命皆发无上心</p>
<p>
	　　世尊说无量不可思议法</p>
<p>
	　　多有所饶益如虚空无边</p>
<p>
	　　雨天曼陀罗摩诃曼陀罗</p>
<p>
	　　释梵如恒沙无数佛土来</p>
<p>
	　　雨栴檀沉水缤纷而乱坠</p>
<p>
	　　如鸟飞空下供散于诸佛</p>
<p>
	　　天鼓虚空中自然出妙声</p>
<p>
	　　天衣千万种旋转而来下</p>
<p>
	　　众宝妙香炉烧无价之香</p>
<p>
	　　自然悉周遍供养诸世尊</p>
<p>
	　　其大菩萨众执七宝幡盖</p>
<p>
	　　高妙万亿种次第至梵天</p>
<p>
	　　一一诸佛前宝幢悬胜幡</p>
<p>
	　　亦以千万偈歌咏诸如来</p>
<p>
	　　如是种种事昔所未曾有</p>
<p>
	　　闻佛寿无量一切皆欢喜</p>
<p>
	　　佛名闻十方广饶益众生</p>
<p>
	　　一切具善根以助无上心</p>
<p>
	　　尔时佛告弥勒菩萨摩诃萨。阿逸多。其有众生。闻佛寿命长远如是。乃至能生一念信解。所得功德无有限量。若有善男子善女人。为阿耨多罗三藐三菩提故。于八十万亿那由他劫。行五波罗蜜。檀波罗蜜。尸罗波罗蜜。羼提波罗蜜。毗梨耶波罗蜜。禅波罗蜜。除般若波罗蜜。以是功德比前功德。百分千分百千万亿分。不及其一。乃至算数譬喻所不能知。若善男子有如是功德。于阿耨多罗三藐三菩提退者。无有是处。尔时世尊。欲重宣此义。而说偈言</p>
<p>
	　　若人求佛慧于八十万亿</p>
<p>
	　　那由他劫数行五波罗蜜</p>
<p>
	　　于是诸劫中布施供养佛</p>
<p>
	　　及缘觉弟子并诸菩萨众</p>
<p>
	　　珍异之饮食上服与卧具</p>
<p>
	　　栴檀立精舍以园林庄严</p>
<p>
	　　如是等布施种种皆微妙</p>
<p>
	　　尽此诸劫数以回向佛道</p>
<p>
	　　若复持禁戒清净无缺漏</p>
<p>
	　　求于无上道诸佛之所叹</p>
<p>
	　　若复行忍辱住于调柔地</p>
<p>
	　　设众恶来加其心不倾动</p>
<p>
	　　诸有得法者怀于增上慢</p>
<p>
	　　为此所轻恼如是亦能忍</p>
<p>
	　　若复勤精进志念常坚固</p>
<p>
	　　于无量亿劫一心不懈怠</p>
<p>
	　　又于无数劫住于空闲处</p>
<p>
	　　若坐若经行除睡常摄心</p>
<p>
	　　以是因缘故能生诸禅定</p>
<p>
	　　八十亿万劫安住心不乱</p>
<p>
	　　持此一心福愿求无上道</p>
<p>
	　　我得一切智尽诸禅定际</p>
<p>
	　　是人于百千万亿劫数中</p>
<p>
	　　行此诸功德如上之所说</p>
<p>
	　　有善男女等闻我说寿命</p>
<p>
	　　乃至一念信其福过于彼</p>
<p>
	　　若人悉无有一切诸疑悔</p>
<p>
	　　深心须臾信其福为如此</p>
<p>
	　　其有诸菩萨无量劫行道</p>
<p>
	　　闻我说寿命是则能信受</p>
<p>
	　　如是诸人等顶受此经典</p>
<p>
	　　愿我于未来长寿度众生</p>
<p>
	　　如今日世尊诸释中之王</p>
<p>
	　　道场师子吼说法无所畏</p>
<p>
	　　我等未来世一切所尊敬</p>
<p>
	　　坐于道场时说寿亦如是</p>
<p>
	　　若有深心者清净而质直</p>
<p>
	　　多闻能总持随义解佛语</p>
<p>
	　　如是之人等于此无有疑</p>
<p>
	　　又阿逸多。若有闻佛寿命长远解其言趣。是人所得功德无有限量。能起如来无上之慧。何况广闻是经若教人闻。若自持若教人持。若自书若教人书。若以华香璎珞幢幡缯盖香油稣灯供养经卷。是人功德无量无边。能生一切种智。阿逸多。若善男子善女人。闻我说寿命长远。深心信解。则为见佛常在耆阇崛山共大菩萨诸声闻众围绕说法。又见此娑婆世界。其地琉璃坦然平正。阎浮檀金以界八道。宝树行列。诸台楼观皆悉宝成。其菩萨众咸处其中。若有能如是观者。当知是为深信解相。又复如来灭后。若闻是经。而不毁呰起随喜心。当知已为深信解相。何况读诵受持之者。斯人则为顶戴如来。阿逸多。是善男子善女人。不须为我复起塔寺及作僧坊以四事供养众僧。所以者何。是善男子善女人。受持读诵是经典者。为已起塔造立僧坊供养众僧。则为以<a>佛舍利</a>起七宝塔。高广渐小至于梵天。悬诸幡盖及众宝铃。华香璎珞末香涂香<a>烧香</a>。众鼓伎乐箫笛箜篌。种种舞戏。以妙音声歌呗赞诵。则为已于无量千万亿劫作是供养已。阿逸多。若我灭后。闻是经典有能受持。若自书若教人书。则为起立僧坊。以赤栴檀作诸殿堂。三十有二。高八多罗树。高广严好。百千比丘于其中止。园林浴池经行禅窟。衣服饮食床褥汤药。一切乐具充满其中。如是僧坊堂阁若干百千万亿其数无量。以此现前供养于我及比丘僧。是故我说。如来灭后。若有受持读诵为他人说。若自书若教人书。供养经卷。不须复起塔寺及造僧坊供养众僧。况复有人能持是经。兼行布施持戒忍辱精进一心智慧。其德最胜无量无边。譬如虚空东西南北四维上下无量无边。是人功德亦复如是无量无边。疾至一切种智。若人读诵受持是经为他人说。若自书若教人书。复能起塔及造僧坊。供养赞叹声闻众僧。亦以百千万亿赞叹之法。赞叹菩萨功德。又为他人种种因缘。随义解说此法华经。复能清净持戒。与柔和者而共同止。忍辱无嗔志念坚固。常贵坐禅得诸深定。精进勇猛摄诸善法。利根智慧善答问难。阿逸多。若我灭后。诸善男子善女人。受持读诵是经典者。复有如是诸善功德。当知是人已趣道场。近阿耨多罗三藐三菩提。坐道树下。阿逸多。是善男子若坐若立若经行处。是中便应起塔。一切天人皆应供养。如佛之塔。尔时世尊。欲重宣此义。而说偈言</p>
<p>
	　　若我灭度后能奉持此经</p>
<p>
	　　斯人福无量如上之所说</p>
<p>
	　　是则为具足一切诸供养</p>
<p>
	　　以舍利起塔七宝而庄严</p>
<p>
	　　表刹甚高广渐小至梵天</p>
<p>
	　　宝铃千万亿风动出妙声</p>
<p>
	　　又于无量劫而供养此塔</p>
<p>
	　　华香诸璎珞天衣众伎乐</p>
<p>
	　　然香油稣灯周匝常照明</p>
<p>
	　　恶世法末时能持是经者</p>
<p>
	　　则为已如上具足诸供养</p>
<p>
	　　若能持此经则如佛现在</p>
<p>
	　　以牛头栴檀起僧坊供养</p>
<p>
	　　堂有三十二高八多罗树</p>
<p>
	　　上馔妙衣服床卧皆具足</p>
<p>
	　　百千众住处园林诸流池</p>
<p>
	　　经行及禅窟种种皆严好</p>
<p>
	　　若有信解心受持读诵书</p>
<p>
	　　若复教人书及供养经卷</p>
<p>
	　　散华香末香以须曼瞻卜</p>
<p>
	　　阿提目多伽薰油常然之</p>
<p>
	　　如是供养者得无量功德</p>
<p>
	　　如虚空无边其福亦如是</p>
<p>
	　　况复持此经兼布施持戒</p>
<p>
	　　忍辱乐禅定不嗔不恶口</p>
<p>
	　　恭敬于塔庙谦下诸比丘</p>
<p>
	　　远离自高心常思惟智慧</p>
<p>
	　　有问难不嗔随顺为解说</p>
<p>
	　　若能行是行功德不可量</p>
<p>
	　　若见此法师成就如是德</p>
<p>
	　　应以天华散天衣覆其身</p>
<p>
	　　头面接足礼生心如佛想</p>
<p>
	　　又应作是念不久诣道树</p>
<p>
	　　得无漏无为广利诸人天</p>
<p>
	　　其所住止处经行若坐卧</p>
<p>
	　　乃至说一偈是中应起塔</p>
<p>
	　　庄严令妙好种种以供养</p>
<p>
	　　佛子住此地则是佛受用</p>
<p>
	　　常在于其中经行及坐卧</p>
		

	
	

		</div></div><hr><script charset='utf-8' src='../../js/footer.js'></script></body></html>