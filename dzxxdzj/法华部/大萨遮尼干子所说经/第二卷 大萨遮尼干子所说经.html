<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 大萨遮尼干子所说经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 大萨遮尼干子所说经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 大萨遮尼干子所说经</strong></p>
<p>
	　　元魏<a>天竺</a><a>三藏</a>菩提留支译</p>
<p>
	　　一乘品第三之二</p>
<p>
	　　善男子。<a>菩萨</a>复有十二种发勇猛心。<a>修行</a>毗梨耶波罗蜜得大利益。菩萨应行精进波罗蜜。何等十二。一者精进。能速觉知诸<a>佛法</a>海故。菩萨应发大勇猛心修行精进波罗蜜。二者精进。能速往诣诸佛所故。菩萨应发大勇猛心修行精进波罗蜜。三者精进。能遍十方供养恭敬一切佛故。菩萨应发大勇猛心修行精进波罗蜜。四者精进。所作之业能称一切诸佛意故。菩萨应发大勇猛心修行精进波罗蜜。五者精进。能勤化度一切众生不生厌足故。菩萨应发大勇猛心修行精进波罗蜜。六者精进。能置众生诸佛法中趣<a>解脱</a>门故。菩萨应发大勇猛心修行精进波罗蜜。七者精进。速能令诸一切众生离诸愚痴故。菩萨应发大勇猛心修行精进波罗蜜。八者精进。速能悉与一切众生诸佛智慧故。菩萨应发大勇猛心修行精进波罗蜜。九者精进。速能清净诸佛国土故。菩萨应发大勇猛心修行精进波罗蜜。十者精进行。能建立尽未来际一切劫数。为诸众生行菩萨行不生疲惓心故。菩萨应发大勇猛心修行精进波罗蜜。十一者精进行。能于一念中遍诸佛国种诸善根故。菩萨应发大勇猛心修行精进波罗蜜。十二者精进行。能遍诣一切诸佛国土成无上道转大法轮故。菩萨应发大勇猛心修行精进波罗蜜。善男子。是名菩萨十二种发勇猛心。修行毗梨耶波罗蜜得大利益。回向阿耨多罗三藐三菩提。尔时<a>世尊</a>。即以偈颂赞叹精进波罗蜜。重说偈言</p>
<p>
	　　若欲为众生修行菩萨行</p>
<p>
	　　速成无上道精进最第一</p>
<p>
	　　如来无量劫所行诸苦行</p>
<p>
	　　一切皆能忍不生怯弱故</p>
<p>
	　　是故诸佛子欲速成佛道</p>
<p>
	　　常当勤修行精进波罗蜜</p>
<p>
	　　菩萨行精进能速到胜处</p>
<p>
	　　过诸百千国供养观诸佛</p>
<p>
	　　菩萨求大乐为拔众生苦</p>
<p>
	　　修行菩萨道坚固不转退</p>
<p>
	　　能为诸众生无量百千劫</p>
<p>
	　　受苦无<a>懈怠</a>皆由精进故</p>
<p>
	　　愿我常精进清净佛国土</p>
<p>
	　　次愿能觉知一切诸佛法</p>
<p>
	　　能遍诸佛国转大妙法轮</p>
<p>
	　　愿诸众生类一切皆觉知</p>
<p>
	　　悉入大乘中离余乘魔界</p>
<p>
	　　满足诸大愿速到<a>无畏</a>地</p>
<p>
	　　菩萨精进故能于一念时</p>
<p>
	　　觉大菩提法开示<a>涅槃</a>门</p>
<p>
	　　化作无量身遍满十方国</p>
<p>
	　　为利益众生示如是胜事</p>
<p>
	　　善男子。菩萨复有十二种观行禅波罗蜜得大利益。菩萨应修禅波罗蜜。何等十二。一者<a>禅定</a>。能灭一切诸烦恼染。菩萨应修禅波罗蜜。常无分别心故。二者禅定。心住寂静念不散乱。菩萨应修禅波罗蜜。不取诸境界故。三者禅定。心无所著能满诸行。菩萨应修禅波罗蜜。能过<a>三界</a>故。四者禅定。能出<a>世间</a>不着诸有。菩萨应修禅波罗蜜。过世间故。五者禅定。能观胜法心无疲惓。菩萨应修禅波罗蜜。不以为足故。六者禅定。柔软<a>自在</a>不随禅生。菩萨应修禅波罗蜜。自在转诸禅故。七者禅定。得无相心不见诸物。菩萨应修禅波罗蜜。以离诸相故。八者禅定。心净能照无量境界。菩萨应修禅波罗蜜。以过有量诸三昧等呵责过故。九者禅定。能灭观心不见能观。菩萨应修禅波罗蜜。以得寂静心故。十者禅定。证柔软心灭诸觉观。菩萨应修禅波罗蜜。以得调伏心故。十一者禅定。心能寂灭一观诸根不动。菩萨应修禅波罗蜜。以得降伏不善根故。十二者禅定。心能于诸法中有大方便。菩萨应修禅波罗蜜。以能不舍大菩提心故。何以故。以诸菩萨住禅波罗蜜故。不起憍慢心。住禅波罗蜜故。不起邪见心。住禅波罗蜜故。不起憎爱心。是故诸菩萨能降一切学诸禅定声闻辟支佛外道梵行入禅三昧者。善男子。是名菩萨十二种修行禅波罗蜜得大利益。回向阿耨多罗三藐三菩提。尔时世尊。即以偈颂赞叹禅波罗蜜。而说偈言</p>
<p>
	　　欲修无漏智出离欲淤泥</p>
<p>
	　　灭除诸业障禅定最第一</p>
<p>
	　　禅定难思议是诸佛境界</p>
<p>
	　　二乘诸凡夫三昧不能知</p>
<p>
	　　大地诸山海劫火能烧除</p>
<p>
	　　若心住禅定安隐无损害</p>
<p>
	　　如来智慧日无漏摩尼珠</p>
<p>
	　　不从余处生禅定海中出</p>
<p>
	　　是故诸佛子求佛大智宝</p>
<p>
	　　当除散乱心念禅波罗蜜</p>
<p>
	　　诸菩萨禅定寂灭诸烦恼</p>
<p>
	　　是故智者说胜修余禅者</p>
<p>
	　　深心常寂灭不乐诸境界</p>
<p>
	　　能摄诸乱心住胜涅槃处</p>
<p>
	　　菩萨修禅定三界无所住</p>
<p>
	　　是故不依止彼非依止处</p>
<p>
	　　菩萨禅能过世间出世间</p>
<p>
	　　是故三昧胜胜世间二乘</p>
<p>
	　　菩萨禅柔软随意无挂碍</p>
<p>
	　　是故能回<a>转生</a>于欲界中</p>
<p>
	　　菩萨所修禅胜余一切观</p>
<p>
	　　诸禅非究竟故佛说胜者</p>
<p>
	　　菩萨禅无量从于胜境生</p>
<p>
	　　离诸众生相及离诸垢法</p>
<p>
	　　是故诸菩萨所修禅定胜</p>
<p>
	　　降修余禅者及诸少分禅</p>
<p>
	　　菩萨一向观清净诸境界</p>
<p>
	　　如是所修禅从慧方便生</p>
<p>
	　　正智为根本不起邪见心</p>
<p>
	　　是故菩萨禅无有可讥嫌</p>
<p>
	　　菩萨入禅定不住有无中</p>
<p>
	　　以观实境故能离有无相</p>
<p>
	　　如是胜智禅不同余境界</p>
<p>
	　　<a>罗汉</a>辟支佛智慧悉迷闷</p>
<p>
	　　善男子。菩萨复有十二种观。修行般若波罗蜜得大利益。菩萨应修慧波罗蜜。何等十二。一者般若。远离诸垢能发光明。菩萨应修慧波罗蜜。以能离诸黑闇法故。二者般若。悉能觉了诸闇障碍。菩萨应修慧波罗蜜。以能照除烦恼稠林故。三者般若。能放一切智慧光明。菩萨应修慧波罗蜜。以离一切诸无智故。四者般若。如犁耕地除诸草秽。菩萨应修慧波罗蜜。以能拔诸无明根本故。五者般若。如利铁钩随意琢斫。菩萨应修慧波罗蜜。以能钩断诸爱网故。六者般若如金刚杵不为一切诸物所坏。菩萨应修慧波罗蜜。以能破碎烦恼山故。七者般若如大日轮离诸云翳。菩萨应修慧波罗蜜。以能干竭一切烦恼诸淤泥故。八者般若如大火聚烧诸秽草。菩萨应修慧波罗蜜。以能焚烧业烦恼树故。九者般若如摩尼珠能照一切。菩萨应修慧波罗蜜。以无闇心不迷诸法故。十者般若能住寂灭究竟实际。菩萨应修慧波罗蜜。以无所有故。十一者般若能灭有相心无分别。菩萨应修慧波罗蜜。以无相故。十二者般若能成无愿心无求乐。菩萨应修慧波罗蜜。以过三界故。善男子。是名菩萨十二种修行般若波罗蜜得大利益。尔时世尊。即以偈颂赞叹般若波罗蜜。而说偈言</p>
<p>
	　　究竟断有种安隐入涅槃</p>
<p>
	　　诸波罗蜜中智慧最第一</p>
<p>
	　　譬如世间灯能破一切闇</p>
<p>
	　　亦如高幢火世间最胜观</p>
<p>
	　　一切诸如来出离诸有流</p>
<p>
	　　降伏四魔众智慧为猛将</p>
<p>
	　　诸佛子若欲自利利众生</p>
<p>
	　　常当勤修行般若波罗蜜</p>
<p>
	　　譬如犁耕地能除诸荒秽</p>
<p>
	　　智灭疑爱草如犁耕净地</p>
<p>
	　　帝释金刚杵灭恶阿修罗</p>
<p>
	　　智碎烦恼山能坏亦如是</p>
<p>
	　　一切诸如来说于智慧力</p>
<p>
	　　犹如夏中日亦如世间灯</p>
<p>
	　　能竭烦恼海照除无明闇</p>
<p>
	　　以体出世间无漏火明故</p>
<p>
	　　智慧能割截无明痴闇树</p>
<p>
	　　犹如快利刀剪除诸细草</p>
<p>
	　　智如摩尼珠平等照世间</p>
<p>
	　　如空无分别不住有涅槃</p>
<p>
	　　智慧心自在决定于一切</p>
<p>
	　　能断诸疑悔及断所有问</p>
<p>
	　　说世间恶报及显涅槃果</p>
<p>
	　　普示诸众生如闇示明灯</p>
<p>
	　　诸佛明月眼现见诸<a>法相</a></p>
<p>
	　　诸菩萨同彼无垢智修行</p>
<p>
	　　如人夜执灯去处皆明了</p>
<p>
	　　<a>生死</a>黑闇中慧明能度彼</p>
<p>
	　　善男子。菩萨复有十二种境界。修方便行得大利益。是故菩萨应修方便波罗蜜。何等十二。一者方便不离涅槃清净境界。而现世间垢浊境界故。菩萨应修方便波罗蜜。二者方便不离一处寂静境界。而现世间愦闹境界故。菩萨应修方便波罗蜜。三者方便不离禅定甚深境界。而现世间王宫境界故。菩萨应修方便波罗蜜。四者方便不离清净无功用境界。而现世间功用境界故。菩萨应修方便波罗蜜。五者方便不离无生真实境界。而现世间生此退彼退此生彼诸境界故。菩萨应修方便波罗蜜。六者方便能过一切四魔境界。而现世间降魔境界故。菩萨应修方便波罗蜜。七者方便不离一切<a>圣人</a>境界。而现世间凡夫境界故。菩萨应修方便波罗蜜。八者方便不离能出世间境界。而住世间诸有境界故。菩萨应修方便波罗蜜。九者方便不离一切智慧境界。而现世间无智境界故。菩萨应修方便波罗蜜。十者方便不离菩萨实际境界。而现声闻缘觉境界故。菩萨应修方便波罗蜜。十一者方便力能善知一切诸法无相。而能示现三十二相八十种好。<a>教化</a>众生故。菩萨应修方便波罗蜜。十二者方便力能入诸一切平等境界。而能示现诸魔境界故。菩萨应住方便波罗蜜。善男子。是名菩萨十二种住方便波罗蜜得大利益。尔时世尊。即以偈颂赞叹方便波罗蜜。而说偈言</p>
<p>
	　　一切诸菩萨行诸波罗蜜</p>
<p>
	　　若无方便者不能到<a>彼岸</a></p>
<p>
	　　自利亦利他住世间涅槃</p>
<p>
	　　如是无净染皆由方便故</p>
<p>
	　　一切诸如来所行诸境界</p>
<p>
	　　二乘不思议斯由方便力</p>
<p>
	　　是故诸佛子欲行如来事</p>
<p>
	　　常当勤修行方便波罗蜜</p>
<p>
	　　菩萨常清净方便利众生</p>
<p>
	　　实无诸欲垢示<a>现行</a>染行</p>
<p>
	　　涅槃池中浴方便现诸有</p>
<p>
	　　是名诸菩萨不住于二边</p>
<p>
	　　身口意<a>常住</a>第一义寂静</p>
<p>
	　　为利益众生方便同世间</p>
<p>
	　　如蜂入华林不专采一华</p>
<p>
	　　菩萨方便行一切诸境界</p>
<p>
	　　或现种种相殊妙庄严身</p>
<p>
	　　遍诸宫女中行于放逸行</p>
<p>
	　　或现在<a>地狱</a>救诸苦众生</p>
<p>
	　　虽现如是相常不舍禅定</p>
<p>
	　　不舍诸三昧而现散乱中</p>
<p>
	　　示现行损害是名方便力</p>
<p>
	　　菩萨已能离一切有为行</p>
<p>
	　　于诸有无中亦无分别心</p>
<p>
	　　虽现行诸染不生妄欲火</p>
<p>
	　　方便中示现分别有为相</p>
<p>
	　　菩萨于诸有不生亦无退</p>
<p>
	　　示现生退事方便智力故</p>
<p>
	　　弃舍魔业处住佛境界中</p>
<p>
	　　智慧不怯弱示现诸魔事</p>
<p>
	　　菩萨大悲力奋迅方便智</p>
<p>
	　　住圣无上处而现凡夫事</p>
<p>
	　　以入诸法相知诸法体空</p>
<p>
	　　常处于涅槃而不舍世间</p>
<p>
	　　诸法自体空寂静及无相</p>
<p>
	　　为利益众生相好庄严身</p>
<p>
	　　无痴现无智无嗔现无慈</p>
<p>
	　　而能益众生是名为方便</p>
<p>
	　　菩萨摩诃萨住彼如是处</p>
<p>
	　　是名示圣人种种诸方便</p>
<p>
	　　复次诸善男子。如来应正遍知。更有方便。汝等应知。何以故。诸善男子。诸佛如来。有十二种胜妙功德。犹如醍醐。于诸味中。最为胜上清净。第一能净一切诸佛国土。如来于中成阿耨多罗三藐三菩提。何等十二。一者示现劫浊。二者示现时浊。三者示现众生浊。四者示现烦恼浊。五者示现命浊。六者示现三乘差别浊。七者示现不净佛国土浊。八者示现难化众生浊。九者示现说种种烦恼浊。十者示现外道乱浊。十一者示现魔浊。十二者示现魔业浊。善男子。一切诸佛所有国土。皆是出世功德庄严具足清净。无有诸浊。如此过者。皆是诸佛方便力现为利众生。汝等应知。尔时圣者文殊师利法王子菩萨白佛言。世尊。如来应正遍知。说此十二最上功德清净佛国。如来当于何等国土。成阿耨多罗三藐三菩提。佛告文殊师利。一者彼佛国土众生。毕竟能成胜清净劫。离诸劫浊具足功德。如是<a>净土</a>。如来于中成阿耨多罗三藐三菩提。二者彼佛国土众生。毕竟能成最胜妙时。诸佛法行不失时节。如是净土。如来于中成阿耨多罗三藐三菩提。三者彼佛国土众生。毕竟能成最胜<a>法器</a>受佛<a>正法</a>。如是净土。如来于中成阿耨多罗三藐三菩提。四者彼佛国土众生。毕竟能成净妙智海清净一切诸烦恼垢。如是净土。如来于中成阿耨多罗三藐三菩提。五者彼佛国土众生。毕竟能成柔软之心。其中常有调伏众生。如是净土。如来于中成阿耨多罗三藐三菩提。六者彼佛国土众生。毕竟能成最胜妙乘。能以一乘究竟。取于无上涅槃。如是净土。如来于中成阿耨多罗三藐三菩提。七者彼佛国土众生。毕竟能成胜器世间无有余相。如是净土。如来于中成阿耨多罗三藐三菩提。八者彼佛国土众生。毕竟能成如来正教。无诸一切外道邪法。如是净土。如来于中成阿耨多罗三藐三菩提。九者彼佛国土众生。毕竟能成直心正心无有谄曲。如是净土。如来于中成阿耨多罗三藐三菩提。十者彼佛国土众生。毕竟能成无垢功德。成就一切清净白法。如是净土。如来于中成阿耨多罗三藐三菩提。十一者。彼佛国土所有众生。毕竟能成诸圣人法。其中常有胜<a>福田</a>众。如是净土。如来于中成阿耨多罗三藐三菩提。十二者。彼佛国土所有众生。毕竟能成胜妙道场。过去诸佛于中成道。如是净土。如来于中成阿耨多罗三藐三菩提。文殊师利。是名十二种最胜功德能净佛土。如是净土。如来于中成阿耨多罗三藐三菩提。文殊师利。我佛国土。无有声闻辟支佛等差别之说。何以故。诸佛如来。离于种种取相过故。文殊师利。如来若为一种众生说于大乘。一种众生说缘觉乘。一种众生说声闻乘。如是说者。是如来成不清净心。是如来成不平等心。是如来成斗诤过心。是如来成无有平等慈悲之心。是如来成诸相过心。是如来成于诸法中生悭吝心。文殊师利。我为众生说于何等何等之法。彼一切法。随顺菩提随顺大乘。取一切智。毕竟究竟能到一处。谓能到于一切智处。文殊师利。是故我土无乘差别</p>
<p>
	　　尔时圣者文殊师利法王子菩萨白佛言。世尊。若无三乘差别性者。何故如来。为诸众生说三乘法。而言此是声闻学乘。而言此是缘觉学乘。而言此是菩萨学乘。佛告文殊师利。诸佛如来说三乘者。示地差别。非乘差别。诸佛如来说三乘者。<a>说法</a>相差别。非乘差别。诸佛如来说三乘者。说人差别。非乘差别。诸佛如来说三乘者。示少功德知多功德。而佛法中无乘差别。何以故。以法界性无差别故。文殊师利。诸佛如来说三乘者。令诸众生悉入如来诸佛法门。令诸众生渐入如来大乘法门。如学诸伎次第修习。文殊师利。譬如射师于射智中。究竟到射第一彼岸。能以种种无量方便教诸<a>弟子</a>。如己知见一切究竟。文殊师利。如来射师亦复如是。于诸法中。皆悉究竟到于彼岸。即以如来一切智智分别而说。示诸众生三乘差别。如世射师教诸弟子。文殊师利。譬如少火所有灾炎。渐渐增长能遍世界。乃至成于劫烧大火。文殊师利。如来智火亦复如是。即彼一智光明之性。次第增长成就如来一切知见大智光明。能烧一切诸染烦恼。文殊师利。譬如诸大须弥山王。无分别心。众生到者皆同一色。所谓金色。文殊师利。如来世尊无上大智须弥山王亦复如是。于诸众生无有分别。若有众生入佛法者。彼诸众生皆成一色。所谓一切种智妙色。文殊师利。譬如因陀罗净妙清色摩尼宝珠。置在一切器世间中。彼摩尼宝所有境界。彼境界中一切诸色种种诸相。摩尼珠力皆同一色。所谓青色。文殊师利。如来世尊无上青色摩尼宝珠亦复如是。智慧光明照众生者皆同一色。所谓一切种智之色。文殊师利。譬如大海无量百千河涧水入。入已一切皆同一味。所谓盐味。以常住故。文殊师利。大海水者。名为如来一切智慧。种种河涧水皆入者。名为声闻缘觉菩萨。入已一切同盐味者。名为一乘。常住者名无分别一切种智。文殊师利。依此义故。汝应当知无乘差别。文殊师利。是故佛说地差别者。示诸众生三乘作业渐次令入。说法相差别者。示现众生如来种智渐次令入。说少功德知多功德者。示诸众生三人差别。示现如来奋迅方便无碍辩才。文殊师利。诸佛如来说三乘者。依世谛说。文殊师利。诸佛如来说一乘者。依第一义说。第一义者。唯是一乘。更无第二故。文殊师利。我佛国土所有外道。僧佉毗世师遮梨迦尼干子等。皆是诸佛如来方便。皆是如来神力住持世间能见。何以故。以诸如来善除一切诸恶对故。文殊师利。诸佛如来名为善逝。有怨对者无有是处。文殊师利。譬如世间转轮圣王。成就少分善根功德。断绝善根非究竟法。具足一切贪嗔痴等。诸结烦恼不离三有。不离一切诸使烦恼。不离一切垢染烦恼。彼转轮王。毕竟无有一切怨对。毕竟无有一切敌对。何以故。文殊师利。以转轮王无怨刺故。文殊师利。何况如来成就一切功德智慧。得不断绝大慈悲心。行于无漏<a>虚空</a>法界。满足七觉诸善功德。毕竟成就不忘失法。能转无上大妙法轮。毕竟成就无上菩提。而有棘刺诸魔怨刺外道敌对。无有是处。文殊师利。我佛国土所有僧佉毗世师遮梨迦尼干子等。皆是如来住持力故。方便示现。文殊师利。此诸外道善男子等。虽行种种诸异学相。皆同佛法。一桥梁度。更无余济故。文殊师利。一切禽兽。无有能于师子王前立出声者。文殊师利。如来师子大丈夫王。具足十力四无所畏。一切外道尼干子等。无一敢于如来境中与佛世尊诤法是非。作师子吼者无有是处。除诸如来方便力者。文殊师利。譬如日轮出能放大光明罗网。一切诸虫萤火光明皆悉休息。一切摩尼诸火光明亦不能现。文殊师利。如来出世。放大智慧日轮光明。一切外道尼干子虫萤火智慧诸光明等。皆悉闭塞不能显现。文殊师利。譬如铁王名阿塞件陀。彼所在处。一切凡铁皆不敢住。何以故。以独相故。不共凡铁同在一处。文殊师利。如来铁王亦复如是。随何国土出世之处。一切凡铁诸外道等。皆不得生。何以故。以佛如来独相出世故。文殊师利。譬如何等何等处所有如意宝摩尼王出。彼处不生伪琉璃珠。文殊师利。如来如意大智宝王。随何国土出现于世。彼处一切诸外道等。皆不得生。文殊师利。譬如何等宝性中出阎浮檀金。彼处不出诸铜铁等。文殊师利。如来宝性亦复如是。随何国土出现于世。彼处不生诸外道等。文殊师利。依此义故。汝应当知。随何国土如来出世。彼处不生诸外道等。何以故。文殊师利。我佛国土有诸外道尼干子等。皆是如来住持力故。为欲示现不可思议方便境界。何以故。此诸一切诸外道等。皆是住于不可思议解脱门故。皆是大智究竟般若波罗蜜门故。一切皆得大方便力奋迅自在故。一切皆得不舍佛法僧等念故。一切皆到第一彼岸。以大神力教化众生故。一切皆得如来加力教化众生故。说此一乘门时。八千天子依声闻行。闻一乘已。发阿耨多罗三藐三菩提心。五百<a>比丘</a>得住一乘平等大智灯明三昧。千二百万菩萨得无生忍。此三千<a>大千世界</a>六种震动。诸天在于虚空界中。悉皆雨天优钵罗华。钵头摩华。拘牟头华。分陀利华。雨天栴檀诸末香等。一切盈满。如来足下。无量百千诸天子等。住虚空中。作诸百千种种伎乐。俱出妙声供养如来。雨天衣雨击诸天鼓。而作是言。我于世间。未曾闻此希有上妙最胜法门。复白佛言。世尊。愿此法门。究竟住于阎浮提中。作大<a>饶益</a>一切众生。八千<a>比丘尼</a>。各各脱身所著上衣。奉献如来。尔时世尊而说偈言</p>
<p>
	　　文殊汝当知诸佛胜方便</p>
<p>
	　　我出有法时方便示时浊</p>
<p>
	　　一切时有法毕竟常清净</p>
<p>
	　　随众生受法故现众生浊</p>
<p>
	　　诸佛胜智人出于妙劫中</p>
<p>
	　　国土常清净是故说无浊</p>
<p>
	　　我于无量劫具足修苦行</p>
<p>
	　　清净诸业障得胜智功德</p>
<p>
	　　能于无量劫<a>寿命</a>常无尽</p>
<p>
	　　除佛方便力是故无命浊</p>
<p>
	　　众生起常想故我示无常</p>
<p>
	　　以无数劫命示行短寿相</p>
<p>
	　　如来胜功德无量劫所修</p>
<p>
	　　薄福怯众生闻生惊怖心</p>
<p>
	　　为此众生故分别差别说</p>
<p>
	　　究竟皆成佛更无有余乘</p>
<p>
	　　我为化众生分别说余道</p>
<p>
	　　渐化令入一故无三差别</p>
<p>
	　　譬如善射师快能知刀箭</p>
<p>
	　　为教诸弟子一艺种种说</p>
<p>
	　　如来亦如是为成就众生</p>
<p>
	　　而于一法中种种差别说</p>
<p>
	　　我于诸众生无有差别心</p>
<p>
	　　以器不同故所说有分别</p>
<p>
	　　若无平等心人说我悭嫉</p>
<p>
	　　自取最上乘与众生下法</p>
<p>
	　　上因陀罗宝随处青光色</p>
<p>
	　　普照物皆同而宝无分别</p>
<p>
	　　佛无上智宝光明照世间</p>
<p>
	　　同一菩提色离诸分别心</p>
<p>
	　　譬如微少火增长成大明</p>
<p>
	　　诸罗汉少智增长成佛慧</p>
<p>
	　　一切诸众生往诣须弥处</p>
<p>
	　　依须弥光力一切同一色</p>
<p>
	　　如是诸众生住佛须弥法</p>
<p>
	　　如来法力故同一佛色身</p>
<p>
	　　譬如蜜蜂[口*(隹/乃)]集诸种种物</p>
<p>
	　　置在一器中和合成一味</p>
<p>
	　　佛说三亦尔为熟众生根</p>
<p>
	　　说诸种种法成佛菩提味</p>
<p>
	　　譬如转轮王出无怨敌对</p>
<p>
	　　我法王出时亦无外道刺</p>
<p>
	　　譬如日轮出余光皆闭塞</p>
<p>
	　　佛日轮出已外道自除灭</p>
<p>
	　　随生铁王处不生余凡铁</p>
<p>
	　　随佛所生处不生诸外道</p>
<p>
	　　随生妙金处不生余铜铁</p>
<p>
	　　随佛成道处自然无外道</p>
<p>
	　　譬如摩尼宝不共秽杂住</p>
<p>
	　　是故出生处无伪琉璃珠</p>
<p>
	　　如来摩尼珠出处亦如是</p>
<p>
	　　不杂诸外道同时一国土</p>
<p>
	　　外道大<a>神通</a>皆自在菩萨</p>
<p>
	　　汝当知方便示现如是相</p>
<p>
	　　一切诸菩萨闻诸外道等</p>
<p>
	　　具足方便力皆发<a>欢喜</a>心</p>
<p>
	　　各各生尊重奉献恭敬意</p>
<p>
	　　散华供养佛种种妙香薰</p>
<p>
	　　于彼说法时大地六种动</p>
<p>
	　　虚空出声言希有未曾闻</p>
<p>
	　　无量诸天子空中合掌赞</p>
<p>
	　　同声言善哉善哉修伽陀</p>
<p>
	　　大萨遮尼干子所说经诣严炽王品第四</p>
<p>
	　　尔时南方国大萨遮尼干子。与八十八千万尼干子俱。游行诸国教化众生。次第到于郁阇延城。复有无量百千诸众。或歌或舞吹唇唱啸。作百千万种种伎乐。前后侍从。大萨遮尼干子。诣郁阇延城。尔时国主严炽大王。闻大萨遮尼干子众。从南大国与无量众诣郁阇延。闻如是已。即生尊重大萨遮尼干子心。生尊重心已。为欲迎大萨遮尼干子。以大王力王神通力王奋迅力。与诸大臣及诸王子。受学师长。合家眷属国大长者。诸小城邑聚落土主。象马车步四部大众。前后导从恭敬围绕。椎钟鸣鼓。作百千种无量伎乐。打百千种诸妙声鼓。吹百千种诸妙声[彖/虫]。建百千万种种杂色缯盖幢幡。散百千万种种妙华。优波罗华。钵头摩华。拘牟头华。分陀利华。阿输迦华。薄拘罗华。鞞罗迦华。阿提目多伽华。遍布道路。金瓶银瓶盛百千种诸杂妙花。以百千种诸宝香炉烧无价香。置前而行诣萨遮尼干子处。时大萨遮尼干子。遥见严炽王与大众来。萨遮尼干子见已下道。在一树下敷座而坐。时严炽王。遥见萨遮在树下坐。即下象舆。步诣萨遮尼干子所。坐摩尼宝百千巧妙无价庄严如意宝床。时大萨遮尼干子问讯于王。作如是言。善来大王。王今善种无上最胜希有功德。福多不少。何以故。以王能降天尊贵重自在之心。屈意卑下来诣<a>沙门</a>问讯起居。大王。于汝所治国内。无诸盗贼亡命群党乱人民不。无有诸官残暴侵食诸人民不。无诸异业奸伪憍诈欺诳世间诸人民不。无诸反叛娆乱国土诸人民不。无诸偷劫相窃盗不。所在边国诸官禁司无欺大王不行王命不。大王。汝所治化国内。所有沙门修净行人安乐住不。衣服饮食房舍卧具疾病汤药资生所须一切之物不乏不少不。汝国人民皆得善心。尊重供养诸沙门众净行人不。大王。汝今所治国内。无诸屠猎罗网河岳焚烧山泽放鹰走狗钩刺鱼鳖弹射禽兽作诸坑陷毒箭机拨行杀害不。大王。汝今一国之主。制命自在。教令<a>善恶</a>。无敢违者。汝登王位所设教令无不善不。国内人民所行善恶汝悉知不。能行善者汝劝进不。行不善者汝劝舍不。大王。汝身不起恶念加害一切二足四足多足无足诸众生不。何以故。大王。当知一切众生有识之类。宝重身命无不畏死。至于业对百年寿终。莫问老少无一引分言应去者。何以故。爱命重故。何况加害而不生恼。命终之后更相怨嫉。与怨相报无有穷已。是故大王。汝当远离<a>杀生</a>之罪。舍离刀杖无起害心。大王。汝今应当远离偷盗之罪。舍自资生当生知足。于他资生无起欲心。大王。汝今应当远离邪淫之罪。自妻知足他妻无求。无起邪心。大王。汝今应当远离妄语之罪。常作实语出言成法。无发虚言。大王。汝今应当远离两舌之罪。无破坏语。于已破者当念和合。无起坏心。大王。汝今应当远离恶口之罪。常作爱语柔软妙语无起粗语。大王。汝今应当远离绮语之罪。常决定语忆念语。无不正语。大王。汝今应当远离贪欲之罪。于他受用无希望心。于他所护无生夺心。生欢喜心。大王。汝今应当远离嗔恚之罪。常生慈心清净心业。无起恨心。大王。汝今应当远离邪见之罪。见自业果随顺圣人。而生<a>正见</a>无起异见。何以故。杀生之罪。能令众生堕于地狱畜生饿鬼。若生人中得二种果报。一者短命。二者多病。偷盗之罪亦令众生堕于地狱畜生饿鬼。若生人中得二种果报。一者贫穷。二者共财不得自在。邪淫之罪亦令众生堕于地狱畜生饿鬼。若生人中得二种果报。一者妇不受语。二者自妻为他侵夺。妄语之罪亦令众生堕于地狱畜生饿鬼。若生人中得二种果报。一者常为他人所谤。二者常为他人所诳。两舌之罪亦令众生堕于地狱畜生饿鬼。若生人中得二种果报。一者得破坏眷属。二者得弊恶眷属。恶口之罪亦令众生堕于地狱畜生饿鬼。若生人中得二种果报。一者不闻善名。二者常起斗诤。绮语之罪亦令众生堕于地狱畜生饿鬼。若生人中得二种果报。一者得不敬重语。二者言无定实不为他乐。贪欲之罪亦令众生堕于地狱畜生饿鬼。若生人中得二种果报。一者不知足。二者常生贪心。嗔恚之罪亦令众生堕于地狱畜生饿鬼。若生人中得二种果报。一者无安隐心。二者常念损害无有慈心。邪见之罪亦令众生堕于地狱畜生饿鬼。若生人中得二种果报。一者常生邪见家。二者心常謟曲。大王当知。如是无量无边苦聚。皆由十不善业集因缘故。是故大王。汝莫放逸轻作恶业。当观诸法有为无常。一切世间无可保者。人命无常住少时间。勿生常想。大王当观。劫初已来天尊王位土地人民。皆就无常。无一在者。当知此身甚为危脆。如焰如响如影如电。如水中月如镜中像。如水聚沫如水上泡。如<a>芭蕉</a>实如琢石火。如梦所见。如山谷中瀑水卒起。遍满沟涧须臾过尽。还就枯竭。大王当知。身命非实无常亦尔。俄尔零落就未来世。不可免脱。是故大王。莫恃现在。当畏未来。大王当知。善恶果报共相追逐。如声发响如影随形。无能免者。亦如连锁不可断绝。莫轻作业自招重苦。尔时大萨遮尼干子。重说偈言</p>
<p>
	　　大王汝今当莫作放逸行</p>
<p>
	　　若不舍诸恶死必入地狱</p>
<p>
	　　以作恶<a>行者</a>定入泥犁故</p>
<p>
	　　摄心不放逸生天帝释处</p>
<p>
	　　一切诸众生无不爱寿命</p>
<p>
	　　王若求长生不应行杀害</p>
<p>
	　　大王知世人辛苦集财宝</p>
<p>
	　　常忧不活命不应起侵夺</p>
<p>
	　　以不侵夺故生处常富足</p>
<p>
	　　若故侵损他常生贫穷家</p>
<p>
	　　节己莫淫他自妻生足心</p>
<p>
	　　是故妻爱己不为他人侵</p>
<p>
	　　莫说虚妄言常念依实语</p>
<p>
	　　实语生帝释妄语生饿鬼</p>
<p>
	　　常念离两舌和合破坏人</p>
<p>
	　　眷属常雍穆退此生梵天</p>
<p>
	　　出言莫粗矿说令他乐闻</p>
<p>
	　　善语生天上常闻美妙音</p>
<p>
	　　念离诸绮语善思美妙言</p>
<p>
	　　报生天帝释诸天钦受教</p>
<p>
	　　若欲自利益莫令侵恼他</p>
<p>
	　　生贪来世报钱财资五家</p>
<p>
	　　若不修慈悲能行嗔害心</p>
<p>
	　　虽行诸善行死入于泥犁</p>
<p>
	　　大王汝今当应舍嗔恚痴</p>
<p>
	　　常慈念众生莫行诸怒害</p>
<p>
	　　王当舍邪见坚固正见心</p>
<p>
	　　常持清净法天中受乐身</p>
<p>
	　　比丘修梵行汝当常供养</p>
<p>
	　　是故舍恶道受乐于天上</p>
<p>
	　　尔时大萨遮尼干子问讯王已为严炽王说不放逸十善业道相应法已。默然而住</p>
		

	
	

		</div></div><hr><script charset='utf-8' src='../../js/footer.js'></script></body></html>