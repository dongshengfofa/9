<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，御制观世音普门品经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>御制观世音普门品经</center></div><div class='fo'><center>经文出处:来自无量光明网</center><br/><br>
			<p style="text-align: center"><img alt="第265部 御制观世音普门品经" src="./images/御制观世音普门品经0.png" title="第265部 御制观世音普门品经" /></p>
<p>　　<a>观世音菩萨</a>。以烁迦罗心。应变无穷。<a>自在</a><a>神通</a>。遍游法界。入微尘国土。<a>说法</a>济度。具足妙相。弘誓如海。凡有因缘。发清净心。才举声称。即随声而应。所有欲愿。即获如意。<a>妙法莲华经</a><a>普门品</a>者。为度脱苦恼之真诠也。人能常以是经作观。一念方萌。即见大悲胜相。能灭一切诸苦。其功德不可思议。朕惟。天道福善祸淫。故佛示果报。使人为善。而不敢为恶。夫天堂<a>地狱</a>。皆由人为。不违于方寸之内。故为善者得升天堂。为恶者即堕地狱。夫忠臣孝子吉人贞士其心即佛。故神明芘佑。业障俱泯。是以生不犯于宪条。没不堕于无间。夫凶顽之徒。一于为恶。弃五伦如敝帚。蹈刑法如饮甘。宁餧罗刹。不钦佛道。然人性本善。所为恶者。特气质之偏。苟能改心易虑。修省避畏。转移之间。恶可为善矣。为善则即善人。昔之所积之咎。如太空点尘。红罏片雪。消涤净尽。虽有果报。将安施乎。朕恒念此。惟恐世之人。有过而不知改。乃甘心焉以自弃。遂表章是经。使善良君子。永坚禁戒之心。广纳无量之福。为善功德。岂有涯涘哉</p>
<p>　　永乐九年五月初一日妙法莲华经<a>观世音菩萨普门品</a>经</p>
<p>　　姚秦<a>三藏</a>法师鸠摩罗什译长行</p>
<p>　　隋北<a>天竺</a><a>沙门</a>阇那崛多译重颂</p>
		</div>
		
		
		</div></div><hr><script charset='utf-8' src='../../js/footer.js'></script></body></html>