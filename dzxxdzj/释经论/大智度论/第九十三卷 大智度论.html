<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九十三卷 大智度论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九十三卷 大智度论</center></div><div class='fo'><center>经文出处:来自无量光明网</center><br/><br>
			<p>
	　　<strong>第九十三卷 大智度论</strong></p>
<p>
	　　大智度论释净佛国土品第八十二之余(卷第九十三)</p>
<p>
	　　<a>龙树菩萨</a>造</p>
<p>
	　　后秦龟兹国<a>三藏</a>鸠摩罗什译</p>
<p>
	　　复次<a>须菩提</a><a>菩萨</a>取色相受想行识相眼相耳鼻舌身意相色声香味触<a>法相</a>男相女相欲界相<a>色界</a>相无色界相善法相不善法相有为法相无为法相。是名菩萨粗业。菩萨摩诃萨皆远离如是粗业相。自布施亦教他人布施。须食与食须衣与衣。乃至种种资生所须尽给与之。亦教他人种种布施。持是福德与一切众生。共之回向净佛国土故。持戒忍辱精进<a>禅定</a>智慧亦如是。是菩萨摩诃萨或以三千大千国土满中珍宝施与三尊。作是愿言我以善根因缘故。令我国土皆以七宝成。复次须菩提。菩萨摩诃萨以天妓乐乐佛及塔。作是愿言。以是善根因缘愿我国土中常闻天乐。复次须菩提。菩萨摩诃萨以三千大千国土满中天香。供养诸佛及塔。作是愿言以是善根因缘令我国土中常有天香。复次须菩提。菩萨摩诃萨以百味食施佛及僧。作是愿言。以是善根因缘故。令我国土中众生皆得百味食。复次须菩提。菩萨摩诃萨以天香细滑施佛及僧。作是愿言。以是善根因缘故。令我国土中一切众生受天香细滑。复次须菩提。菩萨摩诃萨以随意五欲施佛及僧并一切众生。作是愿言。以是善根因缘故。令我国土中<a>弟子</a>及一切众生皆得随意五欲。是菩萨以随意五欲共一切众生回向净佛国土。作是愿言。我得佛时。是国土中如天五欲应心而至。复次须菩提。菩萨摩诃萨行般若波罗蜜时。作是愿言。我当自入初禅。亦教一切众生入初禅第二第三第四禅。慈悲喜舍心乃至三十七助道法亦如是。我得阿耨多罗三藐三菩提时。令一切众生不远离四禅。乃至不远离三十七品助道法。如是须菩提。菩萨摩诃萨能净佛国土。是菩萨随尔所时行菩萨道。满足是诸愿。是菩萨自成就一切善法。亦成就一切众生善法。是菩萨受身端正。所化众生亦得端正。所以者何。福德因缘厚故。须菩提。菩萨摩诃萨应如是净佛国土。是国土中乃至无三恶道之名。亦无邪见三毒二乘声闻辟支佛之名。耳不闻有无常苦空之声。亦<a>无我</a>所有乃至无诸结使烦恼之名。亦无分别诸果之名。风吹七宝之树。随所应度而出音声。所谓空无相无作如诸法实相之音。有佛无佛一切法一切法相空。空中无有相。无相中则无作出如是法音。若昼若夜若坐若卧若立若行。常闻此法。是菩萨得阿耨多罗三藐三菩提时。十方国土中诸佛赞叹众生。闻是佛名必至阿耨多罗三藐三菩提。是菩萨得阿耨多罗三藐三菩提时。<a>说法</a>众生闻者无有不信而生疑言。是法是非法。何以故。诸法实相中皆是法无有非法。诸有薄福之人于诸佛及弟子不种善根。不随善知识。没在我见中。乃至没在一切种种见中。堕在边见若断若常。如是人以邪见故。非佛言佛佛言非佛。非法言法法言非法。如是人破法故。身坏命终堕恶道<a>地狱</a>中。诸佛得阿耨多罗三藐三菩提时。见此众生往来五道。令离邪聚立正定聚中。更不堕恶道。如是须菩提。菩萨摩诃萨净佛国土中。众生无杂秽心。若<a>世间</a>法若出世间法。若有漏若无漏。若有为若无为。乃至是国土中众生。毕竟至阿耨多罗三藐三菩提。须菩提。是为菩萨摩诃萨净佛国土</p>
<p>
	　　释曰。复有粗业。于诸法毕竟空中取相生着心。所谓取色相受想行识相眼相乃至意相色相乃至法相男相女相<a>三界</a>善不善有为无为相等。问曰。男女相可是虚妄不实。余色等善不善法若不取相。云何能厌色等成就善法。答曰。<a>佛法</a>中有二种空。一者众生空。二者法空。以众生空破众生相。所谓男女等相。以法空破色等法中虚妄相。如破一切法空中说。能观色等善法如幻如化不取定实相。得厌心则舍戏论常无常等。是不名为取相。又色等及善法皆和合性空行故。不生诸烦恼。问曰。一切有为法假名和合故不应取。无为法是真实法。所谓<a>如法</a>性实际。何以不取。答曰。以不取相是无为法无相名为无为法门。若取相便是有为。如是等一切虚诳取相不实。远离粗身口意业。菩萨欲行净佛土。远离如是等粗身口意业。自行<a>六波罗蜜</a>亦教他人令行。共清净因缘故则佛土清净。上总相说下别相说。是菩萨满三千<a>大千世界</a>七宝施佛及僧。作是愿。我以是布施因缘令我国土皆七宝庄严。问曰。若满三千大千世界珍宝从何处得。又诸佛贤圣少欲知足。谁受是者。若凡夫无厌足。何能受三千世界物。答曰。是菩萨是法性生身。住具足<a>神通</a>波罗蜜中。为供养十方佛故。以如三千世界珍宝供养。又此宝物神通力所作轻细无妨。如第三禅遍净天六十人坐一针头而听法不相妨碍。何况大菩萨深入神通所作宝物。或有菩萨变身如须弥山遍十方佛前。以为灯炷供养于佛若佛塔庙。而作愿言。令我国土常有光明。不须日月灯烛。或有菩萨雨诸华香幡盖璎珞以为供养。复作是愿。令我国土众生端正如华身相严净无有丑陋。如是等种种好色因缘。复有菩萨以天伎乐娱乐于佛若佛塔庙。是菩萨或时以神通力故作天伎乐。或作天王转轮圣王伎乐。或作阿修罗神龙王等天伎乐供养。愿我国中常闻好音。问曰。诸佛贤圣是离欲人。则不须音乐歌舞。何以伎乐供养。答曰。诸佛虽于一切法中心无所著。于世间法尽无所须。诸佛怜愍众生故出世。应随供养者令随愿得福故受。如以华香供养。亦非佛所须。佛身常有妙香诸天所不及。为利益众生故受。是菩萨欲净佛土故求好音声。欲使国土中众生闻好音声其心柔软。心柔软故易可受化。是故以音声因缘而供养佛。或有菩萨满三千大千世界香。供养诸佛若塔。根香茎香叶香末香。若天香若变化香若菩萨果报生香。作是愿令我国土中常有好香无有作者。或有菩萨以百味供养诸佛及僧。有人言。能以百种供养。是名百味。有人言。饼种数五百。其味有百。是名百味。有人言。百种药草药果作<a>欢喜</a>丸。是名百味。有人言。饮食羹饼总有百味。有人言。饮食种种备足故。称为百味。人饮食故百味。天饮食则百千种味。菩萨福德生果报食。及神通力变化食。则有无量味。能转人心令离欲清净。是四种食菩萨随因缘供养佛及僧。是故国土中自然有百味饮食。或有菩萨以天涂香。<a>天竺</a>国热。又以身臭故以香涂身供养诸佛及僧。以此因缘故。令我国土众生受天细滑。问曰。<a>沙弥</a>戒乃至受一日戒。尚不以香涂身。云何以香供养佛及僧。答曰。是菩萨以身所贵物。随所须时用以供养。或以涂地涂壁及行坐处。又以随意五欲供养诸佛及僧及余众生。是菩萨以好车马妻妾伎直幡盖金银衣服珍宝。<a>出家</a>人所不受则施诸众生。作愿言。令我国土众生常得随意五欲。问曰。此五欲佛说如火如坑如疮如狱如怨如贼能夺人善根。菩萨何以愿使众生得五欲。又佛说弟子应纳衣乞食坐林树下。菩萨何以为众生求得五欲。答曰。天上人中五欲是福德果报。若今世若后世。贫穷薄福者不能自活。则行劫盗或为物主所害。或为财杀他或被诘问妄言不作。如是次第作十不善。皆由贫穷故作。若人五欲具足则所欲随意则不行十不善。菩萨国土众生丰乐。自恣无所乏少。则无众恶。但有爱慢等软结使。若闻佛所说。或闻弟子所说。以心柔软故闻法易可得道。虽着心多利根故闻无常苦空等即便得道。譬如垢腻之衣则以灰泥淹之经宿以水浣之一时都去。菩萨不欲令众生着故。以五欲施但欲令一时舍故与之。如汝先说。<a>佛教</a>弟子纳衣乞食。宿罪因缘生在恶世。染着心多。若得好衣美食着心则深。又为求好衣食故妨废行道。是菩萨净佛国土。众生无量福德成就。五欲一等故不复贵着。亦不更求故无所妨。又复若<a>行者</a>离五欲修苦行则增长嗔恚。又复忆念五欲则生烦恼。尔时则无所向。是故佛言。舍苦乐用智慧处中道。是故净佛国土。五欲施无妨。问曰。若尔者毗尼中何以一<a>比丘</a>言。我知佛法义受五欲不妨道。是比丘应呵乃至三。不止摈出。答曰。佛法有二种。小乘大乘。小乘中薄福之人三毒偏多。如婆差经中佛说。我白衣弟子非一非二乃至出五百人。受赤栴檀涂身及受好香花。妻子共卧使令奴婢而断三结得须陀洹。尽三结薄三毒得斯陀含。是阿梨吒比丘闻是事即言。虽受五欲而不妨道。不知是事。佛为谁说。佛为白衣故说。此比丘持着出家法中说。是须陀洹斯陀含等不作是言我尽形寿不犯欲。以有余三毒故。时时忘道而发淫心。出家人于僧中口自誓言。我尽形寿不犯淫欲。佛言。若出家人犯欲则弃。是比丘自誓而犯。是一罪。知佛所制而故违犯。是二罪。是比丘见白衣得道故。而以自身同彼。是故堕罪。净佛国土有二种众生。若出家若在家。在家者虽受五欲无罪亦无所妨。如兜率陀诸天及郁单曰人。虽受五欲不起重罪。出家众生随佛所听。出家五欲亦无过咎。小乘法中为阿梨吒比丘说。薄福重罪之人心多悔故。净佛土者世世习行六波罗蜜三<a>解脱</a>门。虽得五欲亦不染着。如经中说。所谓菩萨摩诃萨行般若波罗蜜作是念。我当自入初禅。亦当<a>教化</a>众生入初禅四禅四无量心。乃至三十七品亦如是。是菩萨作是愿。我作佛时尽行四禅乃至三十七品。如是福德故众生虽受五欲不能为妨。是菩萨作无量阿僧祇愿。随尔所时行道尽具足是愿。是菩萨一切善法皆成就。及所成就众生一切善法成就故。得身端<a>正见</a>者无厌。亦成就众生令得端正。须菩提。菩萨应如是净佛土。复次净佛土者。乃至无三恶之名。何况有三恶道。问曰。诸佛以大慈悲心为苦恼众生故出世。若无三恶道何所怜愍。答曰。佛出为度众生故。而三恶道众生不可度。但可令种善根而已。是故佛名<a>天人</a>师。若无天人但有三恶道可应有难。应作是问。问曰。佛怜愍众生净佛国土中。何以无三恶道众生。答曰。怜愍一切众生平等无异。此中说清净业因缘。是国土中无三恶道。又佛非但一国土。乃有十方恒河沙国土。佛有清净国土有杂国土。杂国土中则具有五道净佛国土。或有人天别异。或无有人天别异。如过去天王佛国土中。唯佛<a>世尊</a>以为法王。是故名为天王佛。复有国土无三毒邪见。问曰。诸佛但为除众生烦恼故出世。邪见三毒即是烦恼。若无烦恼出何所为。答曰。有人言。是中大福德因缘故。邪见三毒不发故言无。复次有人言。是中诸菩萨皆得无生法忍。常修六波罗蜜等诸功德。常游十方度脱众生。于诸佛所修习诸佛三昧胜教化无数声闻辟支佛。亦胜教化阿鞞跋致菩萨成就众生菩萨净佛土菩萨。为近佛道故利益转大。是国土无二乘之名者。问曰。余佛有三乘教化岂独劣耶。答曰。佛出五浊恶世。于一道分为三乘。问曰。若尔阿弥陀佛阿閦佛等不于五浊世生。何以复有三乘。答曰。诸佛初发心时。见诸佛以三乘度众生。自发愿言我亦当以三乘度众生。亦无无常苦空无我之名者。以众生深着常乐等颠倒故为说无常等苦法。是中无常乐等倒故不须无常苦。若无病则不须药。亦无我所有乃至无诸烦恼结使亦如是。无二乘故亦无须陀洹等诸果。但一向着诸法实相。先得无生法忍者得诸三昧陀罗尼门。转复增益诸地等功德。风吹七宝之树随所应度而出声者。是菩萨欲使众生易闻法故。七宝之树出法音声。宝树遍满国土故。众生生便闻法。余心不生但生法心。问曰。诸佛有无量不可思议神通力。何以不变化作无量身说法度众生。何须树木音声。答曰。众生甚多。若佛处处现身众生不信。谓为幻化心不敬重。有众生从人闻法心不开悟。若从畜生闻法则便信受。如本生经说。菩萨受畜生身为人说法。人以希有故无不信受。又谓畜生心直不诳故。有人谓畜生是有情之物皆有欺诳。以树木<a>无心</a>而有音声则皆信受。所谓空无相无作。有佛无佛一切法常空。空故无相。无相故无作无起。如是等法昼夜常出。余国土以神通力口力种种变化。此中常自然音声净佛国土。佛常为诸佛所赞大作功德故。能得如是净国。若闻净国佛名则毕定作佛。问曰。余佛种种勤苦说法。众生尚不得道。何以但闻佛名便得道。答曰。余处佛种种说法。众生或得道或得善根终不空说。若闻是佛名毕至阿鞞跋致不言今得。问曰。一切佛若人好心闻名皆当至佛。如<a>法华经</a>中说。福德若大若小皆当作佛。何以独说净国佛。答曰。人闻余佛名字。谓受生与人无异但有一切智得道。为异心不敬重故。虽种善根亦不能深。是中是法性身佛身无量无边光明说法音声遍满十方国土。国中众生皆是近佛道者。无量阿僧祇由旬众中说法。胜无量亿阿僧祇日月光明。常从身出。佛令众生见则得见若不听则不见。是佛一一毛孔边常出无量无边阿僧祇佛。一一诸佛等无异。于化佛边展转复出。随应度众生。见佛优劣。根本真佛无有分别大小之异。如是等若见若闻名若闻如是功德。深信敬重故。所种善根云何不毕定作佛。复次是佛说法时无有疑者。乃至无一人言是法为非。佛口所说悉皆是法。问曰。人从释迦文尼佛闻法生疑者多。答曰。佛此中自说因缘。有人薄福不种善根不得善知识故。生疑着我见边见邪见等。诸烦恼覆故非佛言是佛。是佛言非佛。不深种善根不顺善师。三毒邪见一时发起无所依。随任意自恣若见邪见。顺其意故言是一切智。见诸佛说毕竟空。不顺其意便言非佛。非法言法。法言非法。如是人于诸佛所多生疑。多生疑故心悔。是净佛国中无如是罪人故不生疑。佛言。如是罪人破诸法实相故死堕地狱恶道中。诸菩萨得阿耨多罗三藐三菩提。见诸罪人往来<a>生死</a>中。以佛神通力拔出众生令住正定聚中。不堕三恶趣。是名净佛土。是佛土中无如是诸过无不具足。于世间出世间有漏无漏有为无为等中无有障碍。所谓国土七宝众生身端正相好庄严无量光明常闻法音。常不远离六波罗蜜乃至十八不共法。是中众生皆毕竟至阿耨多罗三藐三菩提。问曰。上闻佛名毕定至佛。此于诸法无碍必得作佛。有何差别。答曰。此中众生常见佛常闻法。深种善根多集佛法故疾得作佛。闻名者虽俱毕竟定而小不如。如是等名为净国土相。如十地中庄严菩提树说◎</p>
<p>
	　　◎大智度论释毕定品第八十三</p>
<p>
	　　须菩提白佛言。世尊。是菩萨摩诃萨为毕定为不毕定。佛告须菩提。菩萨摩诃萨毕定非不毕定。世尊。何处毕定。为声闻道中为辟支佛道中为佛道中。佛言。菩萨摩诃萨非声闻辟支佛道中毕定。是佛道中毕定。须菩提白佛言。世尊。为初发意菩萨毕定。为最后身菩萨毕定。佛言。初发意菩萨亦毕定。阿鞞跋致菩萨亦毕定。最后身菩萨亦毕定。世尊。毕定菩萨堕恶道中生不。不也。须菩提。于汝意云何。若八人若须陀洹斯陀含阿那含阿<a>罗汉</a>辟支佛生恶道中不。不也世尊。如是须菩提。菩萨摩诃萨从初发意已来。布施持戒忍辱精进行禅定修智慧。断一切不善业。若堕恶道。若生长寿天若不得修善法处。若生边国若生恶邪见家无作见家。是中无佛名无法名无僧名。无有是处。须菩提。初发意菩萨于阿耨多罗三藐三菩提。以深心行十不善道。无有是处。世尊。若菩萨摩诃萨有如是善根功德成就。如佛自说本生受不善果报。是时善根为何所在。佛告须菩提。菩萨摩诃萨为利益众生故随而受身。以是身利益众生。须菩提。菩萨摩诃萨作畜生时。有是方便力。若怨贼欲来杀害。以无上忍辱无上慈悲心。舍身不恼怨贼。汝诸声闻辟支佛无有是力。以是故。须菩提。当知菩萨摩诃萨欲具足大慈悲心。为怜愍利益众生故受畜生身。须菩提白佛言。世尊。菩萨摩诃萨住何等善根中受如是诸身。佛告须菩提。菩萨摩诃萨从初发意乃至道场。于其中间无有善根不具足者。具足已当得阿耨多罗三藐三菩提。以是故。菩萨摩诃萨从初发意应当学具足一切善根。学善根已当得一切种智。当断一切烦恼习。须菩提白佛言。世尊。云何菩萨摩诃萨成就如是白净无漏法。而生恶道畜生中。佛告须菩提。于汝意云何。佛成就白净无漏法不。须菩提言。佛一切白净无漏法成就。须菩提。若佛自化作畜生身。作佛事度众生。实是畜生不。须菩提言。不也。佛言。菩萨摩诃萨亦如是。成就白净无漏法。为度众生故受畜生身。用是身教化众生。佛告须菩提。如阿罗汉作变<a>化身</a>。能使众生欢喜不。须菩提言能。佛言。如是如是。须菩提。菩萨摩诃萨用是白净无漏法。随所度众生而受身。以是身利益众生亦不受苦。须菩提。于汝意云何。幻师幻作种种形。若象马牛羊男女等以示众人。须菩提。是象马牛羊男女等有实不。须菩提言。不实也世尊。佛言。如是须菩提。菩萨摩诃萨白净无漏法成就。现作种种身以示众生故。以是身<a>饶益</a>一切。亦不受众苦。须菩提白佛言。世尊。菩萨摩诃萨大方便力得圣无漏智慧。而随所应度众生身而作种种形以度众生</p>
<p>
	　　问曰。上阿鞞跋致品中说如是相。是阿鞞跋致如是相非阿鞞跋致。阿鞞跋致即是毕定。须菩提。今何以更问。答曰。是般若波罗蜜有种种门。有种种道。阿鞞跋致是一门中说。今问毕定更问异门。复次佛心中一切众生一切法皆毕定人以智不及故名为不毕定。佛知虽无量阿僧祇劫积大功德必退作小乘者。亦知微细蜫虫虽未有善心。过尔所劫发心后当作佛。定知一切法皆如是。从是因得是果。是故名佛一切法中无碍。以毕定知故。复次须菩提。闻法华经中说。于佛所作少功德。乃至戏笑一称南无佛。渐渐必当作佛。又闻阿鞞跋致品中有退不退。又复闻声闻人皆当作佛。若尔者不应有退。如法华经中说毕定。余经说有退有不退。是故今问为毕定为不毕定。如是等种种因缘故问定不定。佛答。菩萨是毕定。须菩提。心以入<a>涅槃</a>为毕定。是故问为何道中毕定。佛答非毕定二乘。但于大乘中毕定。求佛道者有上中下。是故问。为初发意为阿鞞跋致为最后身毕定。须菩提意。谓为阿鞞跋致已上毕定。住佛道中故。佛答三种菩萨皆毕定。毕定者必当作佛。问曰。如上品中说。佛以佛眼见十方菩萨。求佛如恒河沙。得阿鞞跋致者若一若二。今何以言三种菩萨尽皆毕定。答曰。我先已说般若甚深有无量门。有说诸菩萨退而不毕定。有处说菩萨毕定不退如阿鞞跋致品中。须菩提问佛。菩萨退者于何处退。为从色为从受想行识乃至十八不共法。毕竟空故诸法皆不退。此中佛何以更说不退。问曰。是二义何者是实。答曰。二事皆实。佛口所说无不实者。如佛或说诸法空无所有。或说布施持戒等是有为。初发心者说诸法有为。久学人着善法者说诸法空无所有。<a>懈怠</a>于阿耨多罗三藐三菩提不牢固者。如是人应从声闻道得度而不求声闻久于生死中受苦。是故说发心如恒河沙得阿鞞跋致者若一若二。众生闻是已能堪受众苦者。毕定阿耨多罗三藐三菩提。若不能者取声闻辟支佛道。有人堪任得佛。而大悲心薄自爱身重。此人闻佛难得多有退者。作是念。我或不能得佛不如早取涅槃。何用世世受勤苦为。为是人故说一切菩萨乃至初发心皆毕定。如法华经中说。问曰。若菩萨皆毕定佛。何以故。种种呵二乘。不听菩萨取二乘证。答曰。求佛道者应遍知法性。是人畏老病死故于法性少分取证。便自止息舍佛道不度众生。诸佛菩萨之所呵责。汝欲舍去会不得离。得阿罗汉证时不求诸菩萨深三昧。又不广化众生。是则迂回于佛道稽留。问曰。阿罗汉先世因缘。所受身必应当灭。住在何处而具足佛道。答曰。得阿罗汉时。三界诸漏因缘尽。更不复生三界。有净佛土出于三界。乃至无烦恼之名。于是国土佛所。闻法华经具足佛道。如法华经说。有罗汉若不闻法华经自谓得灭度。我于余国为说是事。汝皆当作佛。问曰。若阿罗汉往净佛国土受法性身。如是应得疾作佛。何以言迂回稽留。答曰。是人着小乘因缘。舍众生舍佛道。又复虚言得道。以是因缘故。虽不受生死苦恼。于菩萨根钝不能疾成佛道。不如直往菩萨。复次佛法于五不可思议中最第一。今言漏尽阿罗汉还作佛。唯佛能知论议者正可论其事不能测知。是故不应戏论。若求得佛时乃能了知。余人可信而不可知。毕定菩萨堕三恶道中不者。须菩提闻佛说无量本生因缘或象鹿龟鸽孔雀鹦鹉等受种种苦。是故问佛。世尊若菩萨受如是等畜生身。云何言一切菩萨毕定。毕定者即是阿鞞跋致。阿鞞跋致者不堕三恶趣。佛反问答。于汝意云何。八人等<a>圣人</a>为堕三恶道不。须菩提思惟。是诸圣人入圣道故无堕三恶道因缘。思惟已。答言。不也。佛言。菩萨亦如是。堕三恶道因缘尽故云何堕三恶道。堕三恶道因缘者。所谓诸不善法。是菩萨从初发心已来修习布施持戒等诸善法。断诸<a>杀生</a>等十不善道。若是人堕三恶道。无有是处。何以故。灭诸恶法增益善法故。不善道有上中下。上者堕地狱中者堕畜生下者堕饿鬼。是菩萨三种已尽。深心悲念众生。是故不堕。问曰。若尔者三恶道可不于中生。是菩萨福德多。何以不于长寿天中生。答曰。是菩萨怜愍众生行六波罗蜜。虽能入禅波罗蜜。和合慈悲行不着禅味。命欲终尽念欲界法故退禅道。以彼中无苦恼深着禅味难可得度故。不生长寿天。以边国障碍不得修善法故不生。所以者何。是菩萨拔出吝法根本。吝法因缘故生边国不知法处。复次是菩萨常好中道舍离二边故。不生边国。边国者无三宝之名。不识七众。但贵今世现事。不贵福德道法故名边地。不但生边国故名为边地。若识三宝知罪福相续因缘。解诸法实相。是人虽生阎浮提外不名为边。何况生阎浮提中。是菩萨常乐为他说法。亦深爱善法故得随意善众生共生。所谓为中国人。于中国不生邪见家。何以故。是菩萨世世常自行正见。亦教他正见。赞正见法。欢喜赞叹行正见者。是故不生恶邪见家。问曰。是菩萨大福德智慧力。应生边地邪见家而教化之。何以畏而不生。答曰。菩萨有二种。一者成就大力菩萨。二者属因缘新发心菩萨。大菩萨为众生随所应度受身。不避边地邪见。新发意菩萨若生是处。既不能度人又自败坏。是故不生。譬如真金在泥终不败坏铜铁则坏。邪见者所谓无作见。虽六十二种皆是邪见无作最重。所以者何。无作言不应作功德求涅槃。若言天作。若言世界始来。虽是邪见而不遮作福德。以无作大恶故不生。又初发心菩萨深恶心行十不善道。无有是处。何以故。是菩萨一心回向。贵重阿耨多罗三藐三菩提。不贵世间法。是人未离欲因缘故。虽起诸烦恼终不深心作恶。虽加杖楚终不夺命。不取他财令其失命。是菩萨断一切不善法。修集一切善法故。不生八难处常得八好处。须菩提问。若菩萨有如是善根成就。云何本生因缘作鹿马等。佛答。菩萨实有福德善根成就。为利益众生故受畜生形。亦无畜生罪。此中佛自说因缘。所谓菩萨在畜生中慈愍怨贼。阿罗汉辟支佛所无有。阿罗汉辟支佛怨贼来害。虽不加报不能爱念供养供给。如菩萨本身作六牙白象。猎师以毒箭射胸。尔时菩萨象以鼻拥抱猎者。不令余象得害。语雌象言。汝为菩萨妇何缘生恶心。猎师是烦恼罪。非人过也。我得阿耨多罗三藐三菩提。当灭除其烦恼罪。譬如鬼着人咒师来但治鬼而不嗔人。是故莫求其罪。徐问猎者。汝何以射我。答言。我须汝牙。象即就石罅拔牙与之。血肉俱出不以为痛。供给粮食示语道径。如是等慈悲。阿罗汉辟支佛所无有。如是好心云何受畜生身。当知是变化度于众生。问曰。何以不作人身而为说法而作此兽身。答曰。有时众生见人身则不信受。见畜生身说法。则生信乐受其教化。又菩萨欲具足大慈悲心。欲行其实事。众生见之惊喜皆得入道</p>
		

	
	

		</div></div><hr><script charset='utf-8' src='../../js/footer.js'></script></body></html>