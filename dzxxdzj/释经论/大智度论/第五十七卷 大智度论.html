<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五十七卷 大智度论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五十七卷 大智度论</center></div><div class='fo'><center>经文出处:来自无量光明网</center><br/><br>
			<p>
	　　<strong>第五十七卷 大智度论 </strong></p>
<p>
	　　大智度论释宝塔校量品第三十二(卷五十七)</p>
<p>
	　　圣者龙树造</p>
<p>
	　　后秦龟兹国<a>三藏</a>鸠摩罗什译</p>
<p>
	　　尔时佛告释提桓因。若有善男子善女人。闻是深般若波罗蜜。受持亲近读诵正忆念。不离萨婆若心。两阵战时是善男子善女人。诵般若波罗蜜故。入军阵中终不失命刀箭不伤。何以故。是善男子善女人。长夜<a>修行</a><a>六波罗蜜</a>。自除淫欲刀箭。亦除他人淫欲刀箭。自除嗔恚刀箭。亦除他人嗔恚刀箭。自除愚痴刀箭。亦除他人愚痴刀箭。自除邪见刀箭。亦除他人邪见刀箭。自除缠垢刀箭。亦除他人缠垢刀箭。自除诸结使刀箭。亦除他人结使刀箭。憍尸迦。以是因缘。是善男子善女人。不为刀箭所伤。复次憍尸迦。是善男子善女人。闻是深般若波罗蜜。受持亲近读诵正忆念。不离萨婆若心。若以毒药薰若以蛊道若以火坑若以深水若欲刀杀若与毒。如是众恶皆不能伤。何以故。是般若波罗蜜。是大明咒是无上咒。若善男子善女人。于是明咒中学。自不恼身。亦不恼他。亦不两恼。何以故。是善男子善女人。不得我不得众生不得<a>寿命</a>。乃至知者见者皆不可得。不得色受想行识。乃至一切种智。亦不可得。以不可得故。不自恼身亦不恼他亦不两恼。学是大明咒故。得阿耨多罗三藐三菩提。观一切众生心随意<a>说法</a>。何以故。过去诸佛学是大明咒。得阿耨多罗三藐三菩提。当来诸佛学是大明咒。当得阿耨多罗三藐三菩提。今现在诸佛学是大明咒。得阿耨多罗三藐三菩提。复次憍尸迦。般若波罗蜜。若有但书写经卷于舍供养。不受不读不诵不说不正忆念。是处若人若非人不能得其便何以故。是般若波罗蜜为三千<a>大千世界</a>中。四天王诸天乃至阿迦尼吒诸天子。及十方无量阿僧祇世界中。诸四天王天乃至阿迦尼吒诸天所守护故。是般若波罗蜜所止处。诸天皆来供养恭敬尊重赞叹<a>礼拜</a>已去。是善男子善女人是般若波罗蜜。但书写经卷于舍供养。不受不读不诵不说不正忆念。今世得如是功德。譬如若人若畜生来入菩提树下诸边内外。设人非人来不能得其便。何以故。是处过去诸佛。于中得阿耨多罗三藐三菩提。未来诸佛现在诸佛。亦于中得阿耨多罗三藐三菩提。得佛已施一切众生无恐<a>无畏</a>。令无量阿僧祇众生受天上人中福乐。亦令无量阿僧祇众生得须陀洹果。乃至得阿耨多罗三藐三菩提。以般若波罗蜜力故。是处得恭敬礼拜华香璎珞捣香泽香幢盖伎乐供养</p>
<p>
	　　问曰。现有受持读诵。入于军阵为刀兵所伤。或至失命。又佛说业因缘非空非海中。无有得免者。是中佛何以故。言读诵般若者入军阵中兵刃不伤亦不失命。答曰。有二种业因缘。一者必应受报。二者不必受报。为必应受报故。法句中如是说。此中为不必受报故。说读诵般若兵刃不伤。譬如大逆重罪应死之人。虽有强力财宝不可得免。有人罪轻虽入死科理在可救用力势财物便得济命。不救则死。善男子亦如是。若无必受报罪。虽有死事来至。读诵般若波罗蜜则得济度。若不读诵则不免死。是故不得言般若波罗蜜无有力势。复次善男子善女人。若远离恶法调伏其心。烦恼折减。一心直信善法无有疑悔。从久远已来。修集福德智慧。于一切众生有慈悲心。<a>教化</a>众生除去恶心。如是善男子刀兵不伤命不中断。如佛自说因缘。长夜行六波罗蜜。除己身及他身三毒刀箭。五波罗蜜是福德。般若波罗蜜是智慧。以广集此二事故。不中失命。毒药水火等亦如是。复次如外道神仙咒术力故。入水不溺入火不热毒虫不螫。何况般若波罗蜜。是十方诸佛所因成就咒术。问曰。如上所说是事可信。今此中不能受持读诵念般若等。但书写供养。云何得是功德。答曰。是人所得功德。亦同于上。何以故。有人先已闻师说般若义。深入爱乐。然不识文字。违离师故不能读诵。而不惜财宝雇人书写。尽心种种供养。意与读诵者同故。亦得功德。人不能得便者。诸天守护。是事难信故。佛以菩提树为喻。佛以般若力故。于菩提树下成无上道。无上道气势故。其处犹有威德。众生入中众恶不得其便。何况般若波罗蜜是诸佛之母。善男子。尽心供养而无功德</p>
<p>
	　　释提桓因白佛言。<a>世尊</a>。若善男子善女人书写般若波罗蜜。华香璎珞乃至伎乐供养。若有人佛般<a>涅槃</a>后。若供养<a>舍利</a>。若起塔供养恭敬尊重赞叹华香璎珞乃至伎乐供养。是二何者得福多。佛告释提桓因。我还问汝。随汝意答我。于汝意云何。如佛得一切种智及得是身。从何道学得是一切种智得是身。释提桓因白佛言。佛从般若波罗蜜中学。得一切种智及相好身。佛告释提桓因。如是如是。憍尸迦。佛从般若波罗蜜中学。得一切种智。憍尸迦。不以是身名为佛。得一切种智故名为佛。憍尸迦。是佛一切种智。从般若波罗蜜中生。以是故。憍尸迦是佛身一切种智所依处。佛因是身得一切种智。善男子当作是思惟。是身一切种智所依处。是故我涅槃后。舍利当得供养。复次憍尸迦。善男子善女人若闻是般若波罗蜜。书写受持亲近读诵正忆念。华香璎珞捣香泽香幢盖伎乐恭敬供养尊重赞叹。是善男子善女人。则为供养一切种智。以是故。憍尸迦。若有善男子善女人。书是般若波罗蜜。若受持亲近读诵说正忆念。供养恭敬尊重赞叹华香璎珞乃至伎乐。若复有善男子善女人。佛般涅槃后。供养舍利起塔。恭敬尊重赞叹华香乃至伎乐。若有善男子善女人。是般若波罗蜜书持供养恭敬尊重赞叹华香璎珞乃至伎乐。是人得福多。何以故。是般若波罗蜜中。生五波罗蜜。生内空乃至无法有法空。四念处乃至十八不共法一切三昧一切<a>禅定</a>一切陀罗尼。皆从般若波罗蜜中生。成就众生净佛世界。皆从般若波罗蜜中生。<a>菩萨</a>家成就。色成就。资生之物成就。眷属成就。大慈大悲成就。皆从般若波罗蜜中生。刹利大姓<a>婆罗门</a>大姓<a>居士</a>大家。皆从是般若波罗蜜中生。四天王天乃至阿迦尼吒天。须陀洹乃至阿<a>罗汉</a>辟支佛。诸菩萨摩诃萨诸佛。诸佛一切种智。皆从是般若波罗蜜中生。尔时释提桓因白佛言。世尊。阎浮提人不供养般若波罗蜜。不恭敬不尊重不赞叹。为不知供养多所利益耶。佛告释提桓因。憍尸迦。于汝意云何。阎浮提中几所人。信佛不坏信法信僧不坏。几所人于佛无疑。于法于僧无疑。几所人于佛决了。于法于僧决了。释提桓因白佛言。世尊阎浮提人于<a>佛法</a>僧不坏信少。于佛法僧无疑决了亦少。憍尸迦。于汝意云何。阎浮提几所人。得三十七品三<a>解脱</a>门八解脱九次第定四无碍智六<a>神通</a>。阎浮提几所人。断三结故得须陀洹道。几所人断三结。亦淫嗔痴薄故。得斯陀含道。几所人断五下分结得阿那含道。几所人断五上分结得阿罗汉。阎浮提几所人求辟支佛。几所人发阿耨多罗三藐三菩提心。释提桓因白佛言。世尊。阎浮提中少所人。得三十七品。乃至少所人发阿耨多罗三藐三菩提心。佛告释提桓因。如是如是。憍尸迦。少所人信佛不坏。信法不坏信僧不坏。少所人于佛无疑。于法无疑于僧无疑。少所人于佛决了于法决了于僧决了。憍尸迦亦少所人。得三十七品三解脱门八解脱九次第定四无碍智六神通。憍尸迦。亦少所人。断三结得须陀洹。断三结亦淫嗔痴薄。得斯陀含。断五下分结得阿那含。断五上分结得阿罗汉。少所人求辟支佛。于是中亦少所人发阿耨多罗三藐三菩提心。于发心中亦少所人行菩萨道。何以故。是众生前世不见佛不闻法不供养<a>比丘</a>僧。不布施不持戒不忍辱不精进不禅定无智慧。不闻内空外空乃至无法有法空。亦不闻不修四念处乃至十八不共法。亦不闻不修诸三昧门诸陀罗尼门。亦不闻不修一切智一切种智。憍尸迦。以是因缘故。当知少所众生。信佛不坏信法不坏信僧不坏。乃至少所众生求辟支佛道。于是中少所众生。发阿耨多罗三藐三菩提心。于发心中少所众生行菩萨道。于是中亦少所众生。得阿耨多罗三藐三菩提。憍尸迦。我以佛眼见东方无量阿僧祇众生。发心行阿耨多罗三藐三菩提心。行菩萨道。是众生远离般若波罗蜜方便力故。若一若二住阿鞞跋致地。多堕声闻辟支佛地。南西北方四维上下亦如是。以是故。憍尸迦。善男子善女人。发心求阿耨多罗三藐三菩提者。应闻般若波罗蜜。应受持亲近读诵说正忆念。受持亲近读诵说正忆念已。应书经卷恭敬供养尊重赞叹香华璎珞乃至伎乐。诸余善法入般若波罗蜜中者。亦应闻受持乃至正忆念。何等是诸余善法。所谓檀波罗蜜。尸罗波罗蜜。羼提波罗蜜。毗梨耶波罗蜜。禅波罗蜜。内空外空乃至无法有法空。诸三昧门诸陀罗尼门。四念处乃至十八不共法大慈大悲。如是等无量诸善法。皆入般若波罗蜜中。是亦应闻受持乃至正忆念。何以故。是善男子善女人当如是念。佛本为菩萨时。如是行如是学。所谓般若波罗蜜。禅波罗蜜。毗梨耶波罗蜜。羼提波罗蜜。尸罗波罗蜜。檀波罗蜜。内空乃至无法有法空。诸三昧门。诸陀罗尼门。四念处乃至十八不共法。大慈大悲。如是等无量佛法。我等亦应随学。何以故。般若波罗蜜是我等所尊。禅波罗蜜乃至无量诸余善法。亦是我等所尊。此是诸佛法印。诸辟支佛阿罗汉阿那含斯陀含须陀洹法印。诸佛学是般若波罗蜜乃至一切种智。得度<a>彼岸</a>。诸辟支佛阿罗汉阿那含斯陀含。须陀洹。亦学是般若波罗蜜乃至一切智得度彼岸。以是故。憍尸迦。若善男子善女人。若佛在世若般涅槃后。应依止般若波罗蜜。禅波罗蜜毗梨耶波罗蜜羼提波罗蜜尸罗波罗蜜檀波罗蜜。乃至一切种智亦应依止。何以故。是般若波罗蜜乃至一切种智。是诸声闻辟支佛菩萨摩诃萨及一切<a>世间</a><a>天人</a>阿修罗所可依止</p>
<p>
	　　问曰。佛已种种赞般若功德。今释提桓因。何故以舍利校般若功德多少。答曰。信根多者。憙供养舍利。慧根多者。好读诵经法。是故问。有人书经供养。有人供养舍利。何所为多。华香璎珞等义如先说。于汝意云何者。四事答中此是反问答。是故佛即反问释提桓因。或有人供养舍利得福德多。或有人供养般若波罗蜜得福德亦多。随人心故佛不得一定答。是故反问。从般若波罗蜜中。生五波罗蜜者。后品中佛自说。无方便智慧布施回向。不名檀波罗蜜。十八空即是智慧。智慧因缘故。生四念处乃至一切种智。虽非尽是智慧。以性同故。以智慧为主。是故言从般若生。行般若波罗蜜。得诸法实相。于布施持戒等通达。若不得般若实相。不能通达布施持戒。何以故。若一切法空。则无罪无福。何用布施持戒。若诸法实有相不应从因缘生。先已有故。若众生是常。则譬如<a>虚空</a>亦无死者。若无常神则随身灭。亦无后世罪福。若无众生何有杀罪。如是亦无不<a>杀生</a>戒等。若得是般若波罗蜜实相法。则不堕有无二边。用中道通达布施持戒等。以此布施持戒等果报故。有刹利大姓乃至诸佛。问曰。阎浮提人。多贪利福德。何以不供养般若波罗蜜。答曰。智人少故。不知供养般若无咎。譬如金宝盲者不识。以阎浮提人但信三尊者少。何况知而能行。佛欲令释提桓因自说故。反问有几许人于三尊得不坏信等。问曰。不坏信无疑决了。有何差别。答曰。有人言。无有差别。佛庄严种种说。开悟人心故。有人言。于三宝中得不坏信。何以知之以无疑故。何以知无疑以决了故。问曰。无疑决了有何异。答曰。初信三宝故是无疑。智慧究竟故是决了。譬如渡水初入是无疑。出彼岸是决了。三分圣戒力故信不坏。四分力故是无疑。<a>正见</a>分力故是决了。复次见谛道中是不坏信。思惟道中是无疑。无学道中是决了。如是等种种分别。是三事得何果报。从三十七品至六神通。是有为果。三结尽乃至烦恼及习尽。是无为果。得如是等果报。释提桓因。有报生知他心。亦曾以天耳闻诸道差别。又以是大菩萨利根入观众生心三昧故。得知诸道差别。是故答佛深信者少。从须陀洹乃至初发心。求佛道转少。转少故不知供养般若。何以故少。前世<a>生死</a>中。不闻三宝名。乃至不闻一切种智名。佛欲证上事故说。我今以佛眼观十方无量阿僧祇众生。发无上道。离般若方便力故。若一若二住阿毗跋致地。诸余善法入般若波罗蜜者是诸余经。所谓<a>法华经</a>密迹经等。十二部经中义同般若者。虽不名为般若波罗蜜经。然义理即同般若波罗蜜。问曰。云何须陀洹。亦学般若波罗蜜乃至一切种智得到彼岸。答曰。此中六波罗蜜三解脱门三十七品等乃至一切种智。此非独菩萨法三乘共有各随分学</p>
<p>
	　　憍尸迦。若有善男子善女人。佛般涅槃后。为供养佛故。作七宝塔高一由旬。天香天华天璎珞天捣香天泽香天衣天幢盖天伎乐。供养恭敬尊重赞叹。憍尸迦。于汝意云何。是善男子善女人。从是因缘得福多不。释提桓因言。世尊。甚多甚多。佛言。不如是善男子善女人闻是般若波罗蜜书写受持亲近正忆念。不离萨婆若心。亦供养恭敬尊重赞叹。若花香璎珞捣香泽香幢盖伎乐供养。是善男子善女人福德多。佛告释提桓因。憍尸迦。置一七宝塔。若善男子善女人。供养佛故。佛般涅槃后。起七宝塔满阎浮提。皆高一由旬。恭敬尊重赞叹华香璎珞幢盖伎乐供养。憍尸迦。于汝意云何。是善男子善女人得福多不。释提桓因言。世尊。其福甚多。佛言。不如是善男子善女人如前供养般若波罗蜜其福甚多。憍尸迦。复置一阎浮提满中七宝塔。有善男子善女人。供养佛故。佛般涅槃后。起七宝塔满四天下。皆高一由旬。供养如前。憍尸迦。于汝意云何。是善男子善女人其福多不。释提桓因言。甚多甚多。佛言。不如是善男子善女人书持般若波罗蜜恭敬尊重。赞叹华香乃至伎乐供养其福甚多。憍尸迦。复置四天下满中七宝塔。若有善男子善女人。供养佛故。佛般涅槃后。起七宝塔满小千世界。皆高一由旬。供养如前。憍尸迦。于汝意云何。是善男子善女人。其福多不。释提桓因言甚多甚多。佛言。不如是善男子善女人书是般若波罗蜜受持恭敬尊重赞叹华香乃至伎乐供养其福甚多。憍尸迦。复置小千世界满中七宝塔。若有善男子善女人。供养佛故。佛般涅槃后。起七宝塔满二千中世界。皆高一由旬。供养如前。不如供养般若波罗蜜其福甚多。复置二千中世界七宝塔。若有善男子善女人。供养佛故。佛般涅槃后。起七宝塔满三千大千世界。皆高一由旬。尽形寿供养天华天香天璎珞乃至天伎乐。于汝意云何。是善男子善女人得福多不。释提桓因言。世尊。甚多甚多。佛言。不如是善男子善女人书持是般若波罗蜜恭敬尊重赞叹华香乃至伎乐供养其福甚多。复置三千大千世界中七宝塔。若三千大千世界中众生。一一众生供养佛故。佛般涅槃后。各起七宝塔。恭敬尊重赞叹花香乃至伎乐供养。若有善男子善女人。书持般若波罗蜜乃至正忆念。不离萨婆若心。亦恭敬尊重赞叹华香璎珞乃至伎乐供养。是人得福甚多。释提桓因白佛言。如是如是。世尊。是人供养恭敬尊重赞叹是般若波罗蜜。则为供养过去未来现在佛。世尊。若十方如恒河沙等世界众生。一一众生供养佛故。佛般涅槃后。各起七宝塔高一由旬。是人若一劫若减一劫。恭敬尊重赞叹华香乃至伎乐供养。世尊。是善男子善女人得福多不。佛言。甚多。释提桓因言。若有善男子善女人。书持是般若波罗蜜。乃至正忆念。亦恭敬尊重赞叹华香乃至伎乐供养其福大多。何以故。世尊。一切善法皆入般若波罗蜜中。所谓十善道。四禅四无量心四无色定。三十七品。三解脱门空无相无作。<a>四谛</a>苦谛集谛灭谛道谛。六神通八解脱九次第定。檀波罗蜜。尸罗波罗蜜。羼提波罗蜜。毗梨耶波罗蜜。禅波罗蜜。般若波罗蜜。内空乃至无法有法空。诸三昧门。诸陀罗尼门。佛十力四无所畏。四无碍智。大慈大悲十八不共法。一切智道种智一切种智。世尊。是名一切诸佛法印。是法中一切声闻及辟支佛。过去未来现在诸佛。学是法印得度彼岸</p>
<p>
	　　释曰。般若波罗蜜。若闻受持诵读等。有无量功德。更欲说故。以现事譬喻证之。人见土塔高大。即时生心谓是塔主福德极大。何况七宝起塔高一由旬。是故佛以塔为喻。问曰。是塔为实为假。答曰。佛欲使人解知分别福德多小故。作是譬喻。不应问其虚实。有人言。有实有假。如<a>迦叶佛</a>般涅槃后有国王名吉梨姞。尔时人寿二万岁。是王为供养舍利故。起七宝塔高五十里。又过去世有转轮王名德主。一日起五百塔高五百由旬。此言满三千大千世界。是事假喻。有人言。皆是实有。如小国王随力起七宝塔。大王能起一由旬七宝塔。或过一由旬。小转轮王能起七宝塔。满四天下。大转轮王能起七宝塔。过四天下。梵天王主三千大千世界。是<a>佛弟子</a>能心生变化起塔。高至梵天。满三千大千世界。或有菩萨得陀罗尼门诸三昧门。深行六波罗蜜故。佛灭度后。能起七宝塔。满三千大千世界。满者举其多故。不言间不容间。后言一一众生者。施主多故福德多。佛是中自说得福因缘。十善道乃至一切种智。皆摄在般若波罗蜜中。和合是法名为般若波罗蜜。是般若中但出生佛。尚应当供养。何况出生三乘及人天中乐。皆因般若波罗蜜有而不供养。舍利是无记法。是诸善法所依止处故。后乃能与人果报。行般若波罗蜜。即时得果后亦得报</p>
<p>
	　　大智度论释述诚品第三十三</p>
<p>
	　　尔时佛告释提桓因。如是如是。憍尸迦。是诸善男子善女人。书是般若波罗蜜。持经卷受学亲近读诵说正忆念。加复供养华香璎珞捣香泽香幢盖伎乐。当得无量无数不可思议不可称量无边福德。何以故。诸佛一切智一切种智。皆从般若波罗蜜中生。诸菩萨摩诃萨。禅波罗蜜。毗梨耶波罗蜜。羼提波罗蜜。尸罗波罗蜜。檀波罗蜜。皆从般若波罗蜜中生。内空乃至无法有法空。四念处乃至十八不共法。皆从般若波罗蜜中生。诸佛五眼皆从般若波罗蜜中生。成就众生净佛世界。道种智一切种智诸佛法。皆从般若波罗蜜中生。声闻乘辟支佛乘佛乘。皆从般若波罗蜜中生以是故。憍尸迦。善男子善女人。书是般若波罗蜜。受持经卷亲近读诵说正忆念。加复供养华香乃至伎乐。过出前供养七宝塔。百分千分千亿万分。乃至算数譬喻所不能及。何以故。憍尸迦。若般若波罗蜜在于世者。佛宝法宝比丘僧宝终不灭。若般若波罗蜜在于世者。十善道四禅四无量心四无色定。檀波罗蜜乃至般若波罗蜜。四念处乃至十八不共法。一切智一切种智。皆现于世。若般若波罗蜜在于世者。世间便有刹利大姓婆罗门大姓居士大家四天王天乃至阿迦尼吒诸天。须陀洹果乃至阿<a>罗汉果</a>辟支佛道菩萨摩诃萨无上佛道。转法轮成就众生净佛世界</p>
<p>
	　　释曰。上帝释答佛言。供养般若福德甚多。更有大天以帝释非一切智人故。所说或错。是以佛印可所说。言如是如是。问曰。若般若波罗蜜相。一切诸观灭。语言道断不生不灭如虚空相。今何以说般若在世者三宝不灭。答曰。般若波罗蜜体性。有佛无佛<a>常住</a>不灭。此言在世者。所谓般若经卷。可修习读诵者。是因中说果。譬如井深绠短不及便言失井。井实不失。般若波罗蜜实相如深井。经卷名为绠。<a>行者</a>不能书写修习故言灭。问曰。若说三宝。尽摄一切善人善法。何以复言般若在世者。世间有十善道乃至一切种智。答曰。此诸法及诸道。皆广解三宝中义。佛宝者。佛法所摄无学五众。法宝者。第三谛所谓涅槃。除四<a>沙门</a>所摄学无学功德。余残辟支佛功德菩萨功德。僧宝者。四向四果。学无学五众。余十善道四禅四无量等皆是道方便门。是故别说</p>
		

	
	

		</div></div><hr><script charset='utf-8' src='../../js/footer.js'></script></body></html>