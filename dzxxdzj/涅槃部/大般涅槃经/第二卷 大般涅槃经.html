<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 大般涅槃经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 大般涅槃经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 大般<a>涅槃</a>经</strong></p>
<p>
	　　宋代<a>沙门</a>慧严等依泥洹经加之</p>
<p>
	　　纯陀品第二</p>
<p>
	　　尔时会中有优婆塞。是拘尸[邱-丘+冉]城工巧之子名曰纯陀。与其同类十五人俱。为令<a>世间</a>得善果故。舍身威仪从座而起。偏袒右肩右膝着地。合掌向佛悲感流泪。顶<a>礼佛</a>足而白佛言。唯愿<a>世尊</a>及<a>比丘</a>僧。哀受我等最后供养。为度无量诸众生故。世尊。我等从今无主无亲无救无护无归无趣贫穷饥困。欲从如来求将来食。唯愿哀受我等微供然后涅槃。世尊。譬如刹利若<a>婆罗门</a>毗舍首陀。以贫穷故远至他国役力农作得好调牛。良田平正无诸沙卤恶草荒秽。唯悕天雨。言调牛者喻身口七。良田平正喻于智慧。除去沙卤恶草荒秽喻除烦恼。世尊。我今身有调牛良田耘除众秽。唯悕如来<a>甘露</a>法雨。贫四姓者即我身是。贫于无上法之财宝。唯愿哀愍除断我等贫穷困苦。拯及无量苦恼众生。我今所供虽复微少。冀得充足如来大众。我今无主无亲无归。愿垂矜愍如罗睺罗</p>
<p>
	　　尔时世尊一切种智无上调御告纯陀曰。善哉善哉。我今为汝除断贫穷。无上法雨雨汝身田令生法芽。汝今于我欲求<a>寿命</a>色力安乐无碍辩才。我当施汝常命色力。安无碍辩。何以故。纯陀。施食有二果报无差。何等为二。一者受已得阿耨多罗三藐三菩提。二者受已入于涅槃。我今受汝最后供养。令汝具足檀波罗蜜。尔时纯陀即白佛言。如佛所说二施果报无差别者。是义不然。何以故。先受施者烦恼未尽。未得成就一切种智。亦未能令众生具足檀波罗蜜。后受施者烦恼已尽。已得成就一切种智。能令众生普得具足檀波罗蜜。先受施者犹是众生。后受施者是天中天。先受施者。是杂食身烦恼之身是后边身是无常身。后受施者。无烦恼身金刚之身法身常身无边之身。云何而言二施果报等无差别。先受施者。未能具足檀波罗蜜乃至般若波罗蜜。唯得肉眼未得佛眼乃至慧眼。后受施者。已得具足檀波罗蜜乃至般若波罗蜜。具足佛眼乃至慧眼。云何而言二施果报等无差别。世尊。先受施者。受已食之入腹消化。得命得色得力得安得无碍辩。后受施者。不食不消无五事果。云何而言二施果报等无差别</p>
<p>
	　　佛言。善男子。如来已于无量无边阿僧祇劫。无有食身烦恼之身。无后边身常身法身金刚之身。善男子。未见<a>佛性</a>者。名烦恼身杂食之身。是后边身<a>菩萨</a>。尔时受饮食已入金刚三昧。此食消已即见佛性。得阿耨多罗三藐三菩提。是故我言二施果报等无差别。菩萨尔时破坏四魔。今入涅槃亦破四魔。是故我言二施果报等无差别。菩萨尔时虽不广说十二部经。先已通达。今入涅槃广为众生分别演说。是故我言二施果报等无差别。善男子。如来之身已于无量阿僧祇劫不受饮食。为诸声闻。说言先受难陀难陀波罗二牧牛女所奉乳糜。然后乃得阿耨多罗三藐三菩提。我实不食。我今普为此会大众。是故受汝最后所奉。实亦不食</p>
<p>
	　　尔时大众闻佛世尊普为大会哀受纯陀最后供养。<a>欢喜</a>踊跃同声赞言。善哉善哉。希有纯陀。汝今立字名不虚称。言纯陀者名解妙义。汝今建立如是大义。是故依实从义立名。故名纯陀。汝今现世得大名利德愿满足。甚奇纯陀。生在人中复得难得无上之利。善哉纯陀。如优昙花世间希有。佛出于世亦复甚难。值佛生信闻法复难。佛临涅槃最后供养。能办此事复难于是。南无纯陀南无纯陀。汝今已具檀波罗蜜。犹如秋月十五日夜清净<a>圆满</a>无诸云翳一切众生无不瞻仰。汝亦如是。而为我等之所瞻仰。佛已受汝最后供养。令汝具足檀波罗蜜。南无纯陀。是故说汝如月盛满一切众生无不瞻仰。南无纯陀。虽受人身心如佛心。汝今纯陀。真是佛子如罗睺罗等无有异。尔时大众即说偈言</p>
<p>
	　　汝虽生人道已超第六天</p>
<p>
	　　我及一切众今故稽首请</p>
<p>
	　　人中最胜尊今当入涅槃</p>
<p>
	　　汝应愍我等唯愿速请佛</p>
<p>
	　　久住于世间利益无量众</p>
<p>
	　　演说智所赞无上甘露法</p>
<p>
	　　汝若不请佛我命将不全</p>
<p>
	　　是故应见为稽请调御师</p>
<p>
	　　尔时纯陀欢喜踊跃。譬如有人父母卒丧忽然还活。纯陀欢喜亦复如是。复起礼佛而说偈言</p>
<p>
	　　快哉获己利善得于人身</p>
<p>
	　　蠲除贪恚等永离三恶道</p>
<p>
	　　快哉获己利遇得金宝聚</p>
<p>
	　　值遇调御师不惧堕畜生</p>
<p>
	　　佛如优昙花值遇生信难</p>
<p>
	　　遇已种善根永灭饿鬼苦</p>
<p>
	　　亦复能损减阿修罗种类</p>
<p>
	　　芥子投针锋佛出难于是</p>
<p>
	　　我以具足檀度人天<a>生死</a></p>
<p>
	　　佛不染世法如莲花处水</p>
<p>
	　　善断水顶种永度生死流</p>
<p>
	　　生世为人难值佛世亦难</p>
<p>
	　　犹如大海中盲龟遇浮孔</p>
<p>
	　　我今所奉食愿得无上报</p>
<p>
	　　一切烦恼结摧破无坚固</p>
<p>
	　　我今于此处不求<a>天人</a>身</p>
<p>
	　　设使得之者心亦不甘乐</p>
<p>
	　　如来受我供欢喜无有量</p>
<p>
	　　犹如伊兰花出于栴<a>檀香</a></p>
<p>
	　　我身如伊兰如来受我供</p>
<p>
	　　如出栴檀香是故我欢喜</p>
<p>
	　　我今得现报最胜上妙处</p>
<p>
	　　释梵诸天等悉来供养我</p>
<p>
	　　一切诸世间悉生大苦恼</p>
<p>
	　　以知佛世尊今欲入涅槃</p>
<p>
	　　高声唱是言世间无调御</p>
<p>
	　　不应舍众生应视如一子</p>
<p>
	　　如来在僧中演说无上法</p>
<p>
	　　如须弥宝山安处于大海</p>
<p>
	　　佛智能善断我等无明闇</p>
<p>
	　　犹如<a>虚空</a>中云起得清凉</p>
<p>
	　　如来能善除一切诸烦恼</p>
<p>
	　　犹如日出时除云光普照</p>
<p>
	　　是诸众生等恋慕增悲恸</p>
<p>
	　　悉皆为生死苦水之所漂</p>
<p>
	　　以是故世尊应长众生信</p>
<p>
	　　为断生死苦久住于世间</p>
<p>
	　　佛告纯陀。如是如是。如汝所说。佛出世难如优昙花。值佛生信亦复甚难。佛临涅槃最后施食。能具足檀倍复甚难。汝今纯陀。莫大愁苦。应当欢喜深自庆幸得值最后供养如来。成就具足檀波罗蜜。不应请佛久住于世。汝今当观诸佛境界悉皆无常。诸行性相亦复如是。即为纯陀而说偈言</p>
<p>
	　　一切诸世间生者皆归死</p>
<p>
	　　寿命虽无量要必有终尽</p>
<p>
	　　夫盛必有衰合会有别离</p>
<p>
	　　壮年不久停盛色病所侵</p>
<p>
	　　命为死所吞无有法<a>常住</a></p>
<p>
	　　诸王得<a>自在</a>势力无等双</p>
<p>
	　　一切皆迁灭寿命亦如是</p>
<p>
	　　众苦轮无际<a>流转</a>无休息</p>
<p>
	　　<a>三界</a>皆无常诸有悉非乐</p>
<p>
	　　有道本性相一切皆空无</p>
<p>
	　　可坏法流转常有忧患等</p>
<p>
	　　恐怖诸过恶老病死衰恼</p>
<p>
	　　是诸无有边易坏怨所侵</p>
<p>
	　　烦恼所缠裹犹如蚕处茧</p>
<p>
	　　何有智慧者而当乐是处</p>
<p>
	　　此身苦所集一切皆不净</p>
<p>
	　　扼缚痈疮等根本无义利</p>
<p>
	　　上至诸天身皆亦复如是</p>
<p>
	　　诸欲皆无常故我不贪着</p>
<p>
	　　离欲善思惟而证真实法</p>
<p>
	　　究竟断有者今日当涅槃</p>
<p>
	　　我度有<a>彼岸</a>出过一切苦</p>
<p>
	　　是故于今者惟受上妙乐</p>
<p>
	　　尔时纯陀白佛言。世尊。如是如是。诚如圣教。我今所有智慧微浅犹如蚊蚋。何能思议如来涅槃深奥之义。世尊。我今已与诸大龙象菩萨摩诃萨断诸结漏文殊师利法王子等。世尊。譬如幼年初得<a>出家</a>虽未具戒即堕僧数。我亦如是。以佛菩萨<a>神通</a>力故。得在如是大菩萨数是故我今欲令如来久住于世不入涅槃。譬如饥人终无变吐唯愿世尊。亦复如是。常住于世不入涅槃</p>
<p>
	　　尔时文殊师利法王子告纯陀言。纯陀。汝今不应发如是言。欲使如来常住于世不般涅槃。如彼饥人无有变吐。汝今当观诸行性相。如是观行具空三昧。欲求<a>正法</a>。应如是学。纯陀问言。文殊师利。夫如来者天上人中最尊最胜。如是如来岂是行耶。若是<a>行者</a>为生灭法。譬如水泡速起速灭往来流转。犹如车轮。一切诸行亦复如是。我闻诸天寿命极长。云何世尊是天中天。寿命更促不满百年。如聚落主势得自在。以自在力能制他人。是人福尽其后贫贱人所轻蔑为他策使。所以者何。失势力故。世尊亦尔。同于诸行。同诸行者。则不得称为天中天。何以故。诸行即是生死法故。是故文殊。勿观如来同于诸行</p>
<p>
	　　复次文殊。为知而说不知而说而言如来同于诸行。设使如来同诸行者。则不得言于三界中为天中天自在法王。譬如人王有大力士。其力当千更无有能降伏之者。故称此士一人当千。如是力士王所爱念。偏赐爵禄封赏自然。所以得称当千人者。是人未必力敌于千但以种种伎艺所能能胜千故。故称当千。如来亦尔。降烦恼魔阴魔。天魔死魔。是故如来名三界尊。如彼力士一人当千。以是因缘成就具足种种无量真实功德。故称如来应正遍知。文殊师利。汝今不应忆想分别以如来法同于诸行。譬如巨富长者生子。相师占之有短寿相。父母闻已知其不任绍继家嗣。不复爱重视之如草。夫短寿者不为沙门婆罗门等男女大小。之所敬念。若使如来同诸行者。亦复不为一切世间人天众生之所奉敬如来所说不变不异。真实之法亦无受者。是故文殊。不应说言如来同于一切诸行</p>
<p>
	　　复次文殊。譬如贫女无有居家救护之者。加复病苦饥渴所逼。游行乞匃止他客舍寄生一子。是客舍主驱逐令去。携抱是儿欲至他国于其中路遇恶风雨寒苦并至。多为蚊虻蜂螫毒虫之所唼食。经由恒河抱儿而渡。其水漂疾而不放舍。于是母子遂共俱没。如是女人慈念功德命终之后生于梵天。文殊师利。若有善男子欲护正法。勿说如来同于诸行。不同诸行。唯当自责我今愚痴未有慧眼。如来正法不可思议。是故不应宣说如来定是有为定是无为。若<a>正见</a>者应说如来定是无为。何以故。能为众生生善法故。生怜愍故。如彼贫女在于恒河为爱念子而舍身命。善男子。<a>护法</a>菩萨亦应如是。宁舍身命不说如来同于有为。当言如来同于无为。以说如来同无为故。得阿耨多罗三藐三菩提。如彼女人得生梵天。何以故。以护法故。云何护法。所谓说言如来同于无为。善男子。如是之人虽不求<a>解脱</a>解脱自至。如彼贫女不求梵天梵天自应。文殊师利。如人远行中路疲极寄止他舍。卧寐之中其室忽然大火卒起即时惊寤寻自思惟。我于今者定死不疑。具惭愧故以衣缠身。即便命终生忉利天。从是已后满八十返作大梵王。满百千世生于人中为转轮王。是人不复生三恶趣。展转常生安乐之处。以是缘故。文殊师利若善男子有惭愧者。不应观佛同于诸行。文殊师利。外道邪见可说如来同于有为。持戒比丘不应如是于如来所生有为想。若言如来是有为者。即是妄语。当知是人死入<a>地狱</a>。如人自处于己舍宅。文殊师利。如来真实是无为法。不应复言是有为也。汝从今日于生死中。应舍无知求于正智。当知如来即是无为。若能如是观如来者。具足当得三十二相疾成阿耨多罗三藐三菩提。尔时文殊师利法王子赞纯陀言。善哉善哉。善男子。汝今已作长寿因缘。能知如来是常住法不变异法无为之法。汝今如是善覆如来有为之相。如被火人为惭愧故以衣覆身。以是善心生忉利天。复为梵王转轮圣王。不至恶趣常受安乐。汝亦如是。善覆如来有为相故。于未来世必定当得三十二相八十种好具足十八不共之法。无量寿命不在生死常受安乐。不久得成应正遍知。纯陀。如来次后自当广说。我之与汝俱亦当覆如来有为。有为无为且共置之。汝可随时速施饭食。如是施者诸施中最。若比丘<a>比丘尼</a>优婆塞优婆夷。远行疲极所须之物。应当清净随时给与。如是速施即是具足檀波罗蜜根本种子。纯陀。若有最后施佛及僧。若多若少若足不足宜速及时。如来正尔。当般涅槃。纯陀答言。文殊师利。汝今何故贪为此食。而言多少足与不足令我时施。文殊师利。如来昔日苦行六年尚自支持。况于今日须臾间耶。文殊师利。汝今实谓如来正觉受斯食耶。然我定知。如来身者即是法身非为食身。尔时佛告文殊师利。如是如是。如纯陀言。善哉纯陀。汝已成就微妙大智。善入甚深大乘经典。文殊师利语纯陀言。汝谓如来是无为者如来之身即是长寿。若作是知佛所悦可。纯陀答言。如来非独悦可于我。亦复悦可一切众生。文殊师利言。如来于汝及以我等一切众生。皆悉悦可。纯陀答言。汝不应言如来悦可。夫悦可者。则是倒想。若有倒想则是生死。有生死者即有为法。是故文殊。勿谓如来是有为也。若言如来是有为者。我与仁者俱行颠倒。文殊师利。如来无有爱念之想。夫爱念者。如彼乳牛爱念其子。虽复饥渴行求水草若足不足忽然还。归诸佛世尊无有是念。等视一切如罗睺罗。如是念者即是诸佛智慧境界。文殊师利。譬如国王调御驾驷。欲驰驴乘令及之者。无有是处。我与仁者亦复如是。欲尽如来微密深奥。亦无是处。文殊师利。如金翅鸟飞升虚空。无量由旬下观大海。悉见水性鱼鳖鼋鼍龟龙之属。及见己影如于明镜见诸色像。凡夫少智不能筹量如是所见。我与仁者亦复如是。不能筹量如来智慧。文殊师利语纯陀言。如是如是。如汝所说。我于此事非为不达。直欲试汝诸菩萨事</p>
<p>
	　　尔时世尊从其面门出种种光。其光明曜照文殊身。文殊师利遇斯光已。即知是事寻告纯陀。如来今者现是瑞相。不久必当入于涅槃。汝先所设最后供养。宜时奉献佛及大众。纯陀。当知。如来放是种种光明非无因缘。纯陀闻已悲塞默然。佛告纯陀。汝所奉施佛及大众。今正是时。如来正尔当般涅槃。第二第三亦复如是。尔时纯陀闻佛语已。举声啼哭悲咽而言。苦哉苦哉世间虚空。复白大众。我等今者一切当共五体投地同声劝佛莫般涅槃。尔时世尊复告纯陀。莫大啼哭自乱其心。当观是身犹如<a>芭蕉</a>热时之炎水泡幻化乾闼婆城坏器电光。亦如画水临死之囚熟果段肉。如织经尽。如碓上下。当观诸行犹杂毒食。有为之法多诸过患。于是纯陀复白佛言。如来不欲久住于世。我当云何而不啼泣。苦哉苦哉世间虚空。唯愿世尊。怜愍我等及诸众生。久住于世勿般涅槃。佛告纯陀。汝今不应发如是言。哀愍我故久住于世。我以哀愍汝及一切。是故今日欲入涅槃。何以故。诸<a>佛法</a>尔有为亦然。是故诸佛而说是偈</p>
<p>
	　　有为之法其性无常生已不住</p>
<p>
	　　寂灭为乐</p>
<p>
	　　纯陀。汝今当观一切行杂。诸法<a>无我</a>无常不住。此身多有无量过患。犹如水泡。是故汝今不应啼泣。尔时纯陀复白佛言。如是如是。诚如尊教。虽知如来方便示现入于涅槃。而我不能不怀忧恼。覆自思惟复生庆悦。佛赞纯陀。善哉善哉。能知如来示同众生方便涅槃。纯陀。汝今当听。如娑罗娑鸟春阳之月皆共集彼阿耨达池。诸佛亦尔皆至是处。纯陀。汝今不应思惟诸佛长寿短寿。一切诸法皆如幻相。如来在中以方便力无所染着。何以故。诸佛法尔。纯陀。我今受汝所献供养。为欲令汝度脱生死诸有漏故。若诸人天于此最后供养我者。悉皆当得不动果报常受安乐。何以故。我是众生良<a>福田</a>故。汝若复欲为诸众生作福田者。速办所施不宜久停。尔时纯陀为诸众生得度脱故。低头饮泪而白佛言。善哉世尊。我若堪任为福田时。则能了知如来涅槃及非涅槃。我等今者及诸声闻缘觉智慧犹如蚊蚋。实不能量如来涅槃及非涅槃。尔时纯陀及其眷属。愁忧啼泣围绕如来。<a>烧香</a>散华尽心敬奉。寻与文殊从座而去供办食具</p>
<p>
	　　大般涅槃经哀叹品第三</p>
<p>
	　　纯陀去已未久之顷。是时此地六种震动。乃至梵世亦复如是。地动有二。或有地动或大地动。小动者名为地动。大动者名大地动。有小声者名曰地动。有大声者名大地动。独地动者名曰地动。山林河海一切动者名大地动。一向动者名曰地动。周回旋转名大地动。动名地动。动时能令众生心动名大地动。菩萨初从兜率天下阎浮提时。名大地动。从初生出家成阿耨多罗三藐三菩提转于法轮及般涅槃。名大地动。今日如来将入涅槃。是故此地如是大动。时诸天龙乾闼婆阿修罗迦楼罗紧那罗摩睺罗伽人及非人闻是语已。身毛皆竖同声哀泣。而说偈言</p>
<p>
	　　稽首调御师我等今劝请</p>
<p>
	　　远离于人仙永无有救护</p>
<p>
	　　今见佛涅槃我等没<a>苦海</a></p>
<p>
	　　悲恋怀忧恼如犊失其母</p>
<p>
	　　贫穷无救护犹如困病人</p>
<p>
	　　无医随自心食所不应食</p>
<p>
	　　众生烦恼病常为诸见害</p>
<p>
	　　远离法医王服食邪毒药</p>
<p>
	　　是故佛世尊不应见遗舍</p>
<p>
	　　如国无君主人民皆饥馑</p>
<p>
	　　我等亦如是失荫及法味</p>
<p>
	　　今闻佛涅槃我等心迷乱</p>
<p>
	　　如彼大地动迷失于诸方</p>
<p>
	　　大仙入涅槃佛日坠于地</p>
<p>
	　　法水悉枯涸我等定当死</p>
<p>
	　　如来般涅槃众生极苦恼</p>
<p>
	　　譬如长者子新丧于父母</p>
<p>
	　　如来入涅槃如其不还者</p>
<p>
	　　我等及众生悉无有救护</p>
<p>
	　　如来入涅槃乃至诸畜生</p>
<p>
	　　一切皆愁怖苦恼焦其心</p>
<p>
	　　我等于今日云何不愁恼</p>
<p>
	　　如来见放舍犹如弃涕唾</p>
<p>
	　　譬如日初出光明甚晖炎</p>
<p>
	　　既能还自照亦灭一切闇</p>
<p>
	　　如来神通光能除我苦恼</p>
<p>
	　　处在大众中譬如须弥山</p>
<p>
	　　世尊。譬如国王生育诸子。形貌端正心常爱念。先教伎艺悉令通利。然后弃之付旃陀罗。世尊。我等今日为法王子。蒙<a>佛教</a>诲以具正见。愿莫放舍。如其放舍则同王子。唯愿久住不入涅槃。世尊。譬如有人善学诸论复于此论而生怖畏。如来亦尔。通达诸法而于诸法复生怖畏。若使如来久住于世说甘露味充足一切。如是众生则不复畏堕于地狱。世尊。譬如有人初学作务。为官所收闭之囹圄。有人问之汝受何事。答曰我今受大忧苦。若其得脱则得安乐。世尊亦尔。为我等故修诸苦行。我等今者犹未得免生死苦恼。云何如来得受安乐。世尊。譬如医王善解方药偏以秘方教授其子不教其余外受学者。如来亦尔。独以甚深秘密之藏偏教文殊。遗弃我等不见。顾愍。如来于法应无秘吝。如彼医王偏教其子不教外来诸受学者。彼医所以不能普教。情存胜负故有秘惜。如来之心终无胜负。何故如是不见教诲。唯愿久住莫般涅槃。世尊。譬如老少病苦之人。舍远夷涂而行险道。险道多难备受众苦。更有异人见而愍之。即便示以平坦好路。世尊。我亦如是。所言少者喻未增长法身之人。所言老者喻重烦恼。所言病者譬未脱生死。所言险道者喻二十五有。唯愿如来。示导我等甘露正道。久住于世勿入涅槃。尔时世尊告诸比丘。汝等比丘。莫如凡夫诸天人等愁忧啼哭。当勤精进系心<a>正念</a>。时诸天人阿修罗等。闻佛所说止不啼哭。犹如有人丧其爱子殡送已讫抑止不哭。尔时世尊为诸大众说是偈言</p>
<p>
	　　汝等当开意不应大愁苦</p>
<p>
	　　诸佛法皆尔是故当默然</p>
<p>
	　　乐不放逸行守心正忆念</p>
<p>
	　　远离诸非法自慰受欢乐</p>
<p>
	　　复次比丘。若有疑惑今皆当问。若空不空。若常无常。若苦不苦。若依非依。若去不去。若归非归。若恒非恒。若断若常。若众生非众生。若有若无。若实不实。若真不真。若灭不灭。若密不密。若二不二。如是等种种法中有所疑者今应咨问。我当随顺为汝断之。亦当为汝先说甘露。然后乃当入于涅槃。诸比丘。佛出世难人身难得。值佛生信是事亦难。能忍难忍是亦复难。成就禁戒具足无缺。得阿<a>罗汉果</a>是事亦难。如求金沙优昙钵花。汝诸比丘。离于八难得人身难。汝等遇我不应空过。我于往昔种种苦行。今得如是无上方便。为汝等故无量劫中舍身手足头目髓脑。是故汝等不应放逸。汝等比丘。云何庄严正法宝城具足种种功德珍宝。戒定智慧以为墙堑。汝今遇是佛法宝城。不应取此虚伪之物。譬如商主遇真宝城取诸瓦砾而便还家。汝亦如是。值遇宝城取虚伪物。汝诸比丘。勿以下心而生知足。汝等今者虽得出家。于此大乘不生贪慕。汝诸比丘。身虽得服<a>袈裟</a>染衣。心犹未染大乘净法。汝诸比丘。虽行乞食经历多处。初未曾求大乘法食。汝诸比丘。虽除须发未为正法除诸结使。汝诸比丘。今当真实教敕汝等。我今现在大众和合。如来法性真实不倒。是故汝等。应当精进摄心勇猛摧诸结使十力慧日既潜没已。汝等当为无明所覆。诸比丘。譬如大地诸<a>山药</a>草为众生用。我法亦尔。出生妙善甘露法味。而为众生种种烦恼病之良药。我今当令一切众生及我诸子四部之众悉皆安住秘密藏中。我亦复当安住是中入于涅槃。何等名为秘密之藏。犹如伊字三点若并则不成伊纵亦不成。如摩醯首罗面上三目。乃得成伊。三点若别亦不得成。我亦如是。解脱之法亦非涅槃。如来之身亦非涅槃。摩诃般若亦非涅槃。三法各异亦非涅槃。我今安住如是三法为众生故名入涅槃如世伊字</p>
<p>
	　　尔时诸比丘闻佛世尊定当涅槃。皆悉忧愁身毛为竖。涕泪交流稽首佛足绕无量匝白佛言。世尊。快说无常苦空无我。世尊。譬如一切众生迹中象迹为上。是无常想亦复如是。于诸想中最为第一。若有精勤修习之者。能除一切欲界贪爱色无色爱无明憍慢及无常想。世尊如来若离无常想者。今则不应入于涅槃。若不离者。云何说言修无常想离三界爱无明憍慢及无常想。世尊。譬如农夫于秋月时深耕其地能除秽草。是无常想亦复如是。能除一切欲界贪爱色无色爱无明憍慢及无常想。世尊。譬如耕田秋耕为上。如诸迹中象迹为胜于诸想中无常为最。世尊。譬如帝王知命将终。恩赦天下狱囚系闭悉令得脱。然后舍命。如来今者。亦应如是度诸众生一切无知无明系闭皆令解脱然后涅槃。我等今者皆未得度。云何如来便欲放舍入于涅槃。世尊。譬如有人为鬼所持遇良咒师以咒力故便得除差。如来亦尔。为诸声闻除无明鬼。令得安住摩诃般若解脱等法。如世伊字。世尊。譬如香象为人所缚。虽有良师不能禁制顿绝羁锁自恣而去。我未如是脱五十七烦恼系缚。云何如来便欲放舍入于涅槃。世尊。如人病疟值遇良医所苦得除。我亦如是。多诸患苦邪命热病。虽遇如来病未除愈。未得无上安隐常乐。云何如来便欲放舍入于涅槃。世尊。譬如醉人不<a>自觉</a>知。不识亲疏母女姊妹。迷荒淫乱言语放逸卧不净中。时有良师与药令服。服已即吐还自忆识。心怀惭愧深自克责。酒为不善诸恶根本。若能除断则远众罪。世尊。我亦如是往昔已来轮<a>转生</a>死。情色所醉贪嗜五欲。非母母想。非姊姊想。非女女想。于非众生。生众生想。是故轮转受生死苦。如彼醉人卧不净中。如来今当施我法药令我还吐烦恼恶酒。而我未得醒寤之心。云何如来便欲放舍入于涅槃。世尊。譬如有人叹芭蕉树以为坚实无有是处。世尊。众生亦尔。若叹我人众生寿命养育知见作者受者是真实者。亦无是处。我等如是修无我想。世尊。譬如浆滓无所复用。是身亦尔无我无主。世尊。如七叶花无有香气。是身亦尔无我无主。我等如是心常修习无我之想。如佛所说。一切诸法无我我所。汝诸比丘应当修习。如是修已则除我慢。离我慢已便入涅槃。世尊。譬如鸟迹空中现者无有是处有能修习无我想者而有诸见。亦无是处。尔时世尊赞诸比丘。善哉善哉。汝等善能修无我想。时诸比丘即白佛言。世尊。我等不但修无我想。亦更修习其余诸想所谓苦想无常等想。世尊。譬如醉人其心眩乱。见诸山川城廓宫殿日月星辰皆悉回转。世尊。若有不修苦无常想无我等想。如是之人不名为圣。多诸放逸流转生死。世尊。以是因缘我等善修如是诸想</p>
<p>
	　　尔时佛告诸比丘言。谛听谛听。汝向所引醉人喻者。但知文字未达其义。何等为义。如彼醉人见上日月实非回转生回转想。众生亦尔。为诸烦恼无明所覆生颠倒心。我计无我。常计无常。净计不净。乐计为苦。以为烦恼之所覆故。虽生此想不达其义。如彼醉人于非转处而生转想。我者即是佛义。常者是法身义。乐者是涅槃义。净者是法义。汝等比丘。云何而言有我想者憍慢贡高流转生死。汝等若言我亦修习无常苦无我等想。是三种修无有实义。我今当说胜三修法。苦者计乐乐者计苦。是颠倒法。无常计常常计无常。是颠倒法。无我计我我计无我。是颠倒法。不净计净净计不净。是颠倒法。有如是等四颠倒法。是人不知正修诸法。汝诸比丘。于苦法中而生乐想。于无常中而生常想。于无我中而生我想。于不净中而生净想。世间亦有常乐我净。出世亦有常乐我净。世间法者有字无义。出世间者有字有义。何以故。世间之法有四颠倒故不知义。所以者何。有想颠倒心倒见倒。以三倒故世间之人乐中见苦。常见无常。我见无我。净见不净。是名颠倒以颠倒故世间知字而不知义。何等为义。无我者即生死。我者即如来。无常者声闻缘觉。常者如来法身。苦者一切外道。乐者即是涅槃。不净者即有为法。净者诸佛菩萨所有正法。是名不颠倒。以不倒故知字知义。若欲远离四颠倒者。应知如是常乐我净</p>
<p>
	　　时诸比丘白佛言。世尊。如佛所说。离四倒者则得了知常乐我净。如来今者永无四倒。则已了知常乐我净。若已了知常乐我净。何故不住一劫半劫教导我等令离四倒。而见放舍欲入涅槃。如来若见顾念教敕。我当至心顶受修习。如来若当入涅槃者。我当云何与是毒身同共止住修于梵行。我等亦当随佛世尊入于涅槃。尔时佛告诸比丘。汝等不应作如是语。我今所有无上正法。悉以付嘱摩诃迦叶。是迦叶者当为汝等作大依止。犹如如来为诸众生作依止处。摩诃迦叶亦复如是。当为汝等作依止处。譬如大王多所统领。若游巡时悉以国事付嘱大臣。如来亦尔。所有正法。亦以付嘱摩诃迦叶。汝等当知。先所修习无常苦想非是真实。譬如春时有诸人等。在大池浴乘船游戏。失琉璃宝没深水中。是时诸人悉共入水求觅是宝。竞捉瓦石草木砂砾。各各自谓得琉璃珠。欢喜持出乃知非真。是时宝珠犹在水中。以珠力故水皆澄清。于是大众乃见宝珠故在水下。犹如仰观虚空月形。是时众中有一智人。以方便力安徐入水即便得珠。汝等比丘。不应如是修习无常苦无我想不净想等以为实义。如彼诸人各以瓦石草木沙砾而为宝珠。汝等应当善学方便在在处处常修我想常乐净想。复应当知先所修习四<a>法相</a>貌悉是颠倒。欲得真实修诸想者。如彼智人巧出宝珠。所谓我想常乐净想。尔时诸比丘白佛言。世尊。如佛先说。诸法无我汝当修学。修学是已则离我想。离我想者则离憍慢。离憍慢者得入涅槃。是义云何</p>
<p>
	　　佛告诸比丘。善哉善哉。汝今善能咨问是义为自断疑。譬如国王闇钝少智。有一医师性复顽嚚。而王不别厚赐俸禄。疗治众病纯以乳药。亦复不知病起根原。虽知乳药复不善解风冷热病。一切诸病悉教服乳。是王不别是医知乳好丑<a>善恶</a>。复有明医晓八种术。善疗众病知诸方药从远方来。是时旧医不知咨受。反生贡高轻慢之心。彼时明医即便依附请以为师。咨受医方秘奥之法。语旧医言。我今请仁以为师范。唯愿为我宣畅解说。旧医答言。卿今若能为我给使四十八年。然后乃当教汝医法。时彼明医即受其教。我当如是。我当如是。随我所能当给走使。是时旧医即将客医共入见王。是时客医即为王说种种医方及余伎艺。大王当知。应善分别。此法如是可以治国。此法如是可以疗病。尔时国王闻是语已。方知旧医痴闇无智。即便驱逐令出国界。然后倍复恭敬客医。是时客医作是念言。欲教王者今正是时。即语王言。大王。于我实爱念者当求一愿王即答言。从此右臂及余身分随意所求一切相与。彼客医言。王虽许我一切身分。然我不敢多有所求。今所求者。愿王宣令一切国内。从今已往不得复服旧医乳药。所以者何。是药毒害多伤损故。若故服者当斩其首。断乳药已。终无复有横死之人。常处安乐故求是愿。时王答言。汝之所求盖不足言。寻为宣令一切国内凡诸病人皆悉不听以乳为药。若为药者当斩其首。尔时客医和合众药。谓辛苦醎甜醋等味。以疗众病无不得差。其后不久王复得病。即命是医我今病困当云何治。医占王病应用乳药。寻白王言。如王所患应当服乳。我于先时所断乳药是非实语。今若服者最能除病。王今患热正应服乳。时王语医。汝今狂耶。为热病乎。而言服乳能除此病。汝先言毒。今云何服。欲欺我耶。先医所赞汝言是毒令我驱遣。今复言好最能除病。如汝所言。我本旧医定为胜汝。是时客医复语王言。王今不应作如是语。如虫食木有成字者。此虫不知是字非字。智人见之终不唱言是虫解字。亦不惊怪。大王当知。旧医亦尔。不别诸病悉与乳药。如彼虫道偶得成字。是先旧医不解乳药。好丑善恶。时王问言。云何不解。客医答王。是乳药者亦是毒害。亦是甘露。云何是乳复名甘露。若是乳牛不食酒糟滑草麦[麦*弋]。其犊调善。放牧之处不在高原亦不下湿。饮以清水。不令驰走。不与特牛同共一群。饮食调适行住得所。如是乳者。能除诸病。是则名为甘露妙药。除是乳已。其余一切皆名毒害。尔时大王闻是语已赞言。大医。善哉善哉。我从今日始知乳药善恶好丑。即便服之病得除愈。寻时宣令一切国内从今已往当服乳药。国人闻之皆生嗔恨。咸相谓言。大王。今者为鬼所持。为是狂耶。而诳我等复令服乳。一切人民皆怀嗔恨悉集王所。王言。汝等。不应于我而生嗔恨。如此乳药服与不服。悉是医教非是我咎。尔时大王及诸人民。踊跃欢喜倍共恭敬供养是医。一切病者皆服乳药病悉除愈。汝等比丘。当知如来应正遍知明行足善逝世间解无上士调御丈夫天人师佛世尊。亦复如是。为大医王出现于世。降伏一切外道邪医。诸四众中唱如是言。我为医王。欲伏外道故唱是言。无我无人众生寿命养育知见作者受者。比丘。当知。是诸外道所言我者。如虫食木偶成字耳。是故如来于佛法中唱言无我。为调众生故。为知时故。如是无我有因缘故。亦说有我。如彼良医善知于乳是药非药。非如凡夫所计吾我凡夫愚人所计我者。或有说言。大如拇指。或如芥子。或如微尘。如来说我悉不如是。是故说言诸法无我。实非无我。何者是我。若法是实是真是常是主是依性不变易。是名为我。如彼大医善解乳药。如来亦尔。为众生故说诸法中真实有我。汝等四众应当如是修习是法。</p>
		

	
	

		</div></div><hr><script charset='utf-8' src='../../js/footer.js'></script></body></html>