<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 菩萨处胎经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 菩萨处胎经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 <a>菩萨</a>处胎经</strong></p>
<p>
	　　姚秦凉州<a>沙门</a>竺佛念译</p>
<p>
	　　佛树品第四</p>
<p>
	　　尔时<a>世尊</a>将欲入无余<a>涅槃</a>界。集诸<a>神通</a>大德菩萨。神足变化说不思议法。今我宁可化作七宝树。度此长流永在<a>生死</a>没溺者。令得<a>解脱</a>。即入琉璃定无形三昧。东方去此忍界。六十四亿恒河沙刹。化作七宝树遍满其中。诸宝树上茎节柯枝叶果实。各各有七宝宫殿。宫殿有佛。诸佛各说四非常法。后园浴池众鸟聚集。娱乐其中快乐难胜。其池水中生优钵莲华。须干提花。末干提花。于彼陆地生瞻卜花须曼罗花。牛头栴檀捣香末香。天缯幡盖悬处<a>虚空</a>。尔时风神王名曰随意。放大香风吹七宝树叶。柔软香熏枝叶相掁。皆出自然八种音响善哉出大光明。如来八种音声。将欲度未度者。谁现是瑞应。昔我不闻此亦复不现睹见。起灭无常相将非幻化耶。尔时树叶上七宝宫殿中。诸如来至真等正觉。发大音声阐扬不思议难有之法。欲说八地中庄严诸佛刹。犹如有人欲睹大海水。去海百由旬不见诸生木。遇见涝水尝之知海尚远。即自办入海之具。不见形相念定如空始至海岸。以<a>无畏</a>心自庄严身。善哉大圣。我所求者今乃获之。欣之乐之心无疲惓。即时舍所资生尽入海中。随本所愿皆悉在前。菩萨摩诃萨亦复如是。能断一住至六住地。尽众生结使永尽无余。今我成佛必然不疑。是谓菩萨摩诃萨于胎中庄严佛树。复次菩萨摩诃萨欲自庄严身相。具足三十二大人之相为真实不。从顶至足。足有千轮轮有千辐。辐有千相相有<a>六度</a>无极所成。无见顶相者。破憍慢山得成肉髻相。吾从无数阿僧祇劫得不犯淫欲果报。得阴马藏相。阴马藏相者坏彼邪见。放相光明遍满十方恒河沙刹。一一光明皆有化佛。一一化佛皆坐七宝高座。发大音声演说六度无极。如诸如来常所<a>说法</a>苦集灭道。施戒忍精进禅般若波罗蜜。善巧方便解了诸法。空空大空无量空。内空外空最空行空。相空报空灭三灾空。三明报空。三慧空三达空。三等空三世空。三分法身空。<a>三界</a>寂灭空。过去当来现在空。自相空。是谓菩萨摩诃萨不犯淫报相。吾从阿僧祇劫常修口净。不从彼闻此说。不从此闻彼说。得广长舌相。遍满十方阿僧祇恒河沙刹。放舌相光明。一一光明皆有化佛。一一化佛皆坐七宝座上。以清净音声演说无量口行。清净报业真实所作。成办四事无畏。晓了诸法无来无去音响清净。以度生死畏地无所挂碍。分别众生一一音响。演说无量智慧辩才。度五道渊法法成就。以九解脱而自璎珞。十力具足空性无形不可沮坏。其闻法者悉皆信解。是谓菩萨摩诃萨口净舌相果报。吾从无数阿僧祇劫得音响相。遍满三千大千刹土。柔软和雅所说不粗。出言成就不从彼受。其声音者无不悦满。此音响中亦有无数清净所说。如诸如来常所说法。<a>十二因缘</a>痴行生死。自观其身观他身观内外身。息长亦知息短亦知。化彼众生越次取证亦不住证。发声响相光明。一一光明皆有化佛。一一化佛皆坐七宝高坐上。普与众生说无量法门。心趣解脱空无相愿。观了诸法悉无所有。常以四事慈悲喜舍。四禅<a>四谛</a>众智法门。得总持法门。捷疾法门。应声法门。辩才法门无量法门常现在前。心常游戏无量百千三昧。是谓菩萨摩诃萨音响相。吾从无数阿僧祇劫。恒修心清净。所念专正所行惭愧。执心一向无他异想悉无尘垢。若有人毁不生忧戚。设当称誉不以为欢心不移易。所行坚固难动如地。从无数劫承事诸佛。与诸众生说微妙法。所行不伪一向趣道。有<a>佛法</a>僧处辄身往化。讲论无量总持法门。所谓论者。施论戒论生天之论。欲是不净涅槃是乐。引导众生入定三昧。分别苦谛去离四缚。蠲除集法灭大分结。道除杂糅不起法忍。住不退转得清净观。知彼众生心之所念。随类开化得成<a>道果</a>。犹如新成白[叠*毛]易染为色。自常摄心不讥彼阙。常乐闲静不处愦闹。入<a>比丘</a>众威仪具足。若入<a>禅定</a>系意在明。经行往来心无懈慢。于大众中能师子吼。分别空性悉无所有。是谓菩萨摩诃萨心清净门。吾从无数阿僧祇劫。修总持法门不可沮坏。闻一得百闻百得千闻千得万。诸佛所说句义字义。皆悉总持而不忘失。是谓菩萨摩诃萨成就总持法门。吾从无数阿僧祇劫。常自修习无常观行。一切诸法皆归无常生者有灭。在在处处兴隆法乐净治佛土。所说诚谛自识<a>宿命</a>所经历处。为说法化心识坚固。神足无畏不可思议。从无数劫积诸苦行。所发誓愿不违本行。游戏诸法<a>自在</a>无疑。是谓菩萨摩诃萨成就总持法门。吾从无数阿僧祇劫修眼神通。遍知十方众生之类。有应空行不应空行。有定意无定意者。有乱意无乱意者。有金刚志无金刚志者。有思惟定无思惟定者。天道人道饿鬼道<a>畜生道</a><a>地狱</a>道。以天眼悉见悉知。见此众生趣有余涅槃无余涅槃者。亦知此众生于中阴取涅槃。亦悉知之。知此众生向须陀洹得须陀洹果。向斯陀含得斯陀含果。向阿那含得阿那含果。向阿<a>罗汉</a>得阿罗汉。果。向辟支佛得辟支佛果。亦观众生<a>出家</a>苦行不舍本誓。剃除须发身被法服。入师子游步三昧。在树王下思惟观树。或一日二日乃至七日。或一岁二岁乃至七岁。或一劫二劫乃至七劫。是谓菩萨摩诃萨成就天眼通。吾从无数阿僧祇劫修耳神通。遍闻十方众生行报。黑有黑果报。白有<a>白果</a>报。不黑不白果报。有漏有漏果报。无漏无漏果报。闻彼众生清净音响。不男声不女声。不男不女柔软声。不长不短声。不非人声。梵声清净声。伽罗毗罗柔和声。不粗声不细声。复以天耳闻彼众生除垢断缚。不住有为相。不住无为相。不住过去当来现在相。住亦不住。不住亦不不住。吾我不住。不住亦不不住。成佛不成佛者。成道不成道者。生天不生天者。生人不生人者。生饿鬼不生饿鬼者。<a>生地</a>狱不生地狱者。生畜生不生畜生者。分别五道以天耳听。悉闻知之。是谓菩萨摩诃萨成就天耳通。吾从无数阿僧祇劫修鼻神通。遍嗅十方无量众生。悉知分别善香恶香。粗香细香。火香水香。俗香道香。乃至菩萨坐树王下香。戒香定香慧香解脱香解脱知见香。教授众生大慈无边香。悲愍众生香。喜悦和颜香。放舍周遍香。神足无畏香。觉力根本香。破慢贡高香。自然普熏香。庄严佛道香。趣三解脱门香。相相<a>殊胜</a>香。明行果报香。分别微尘香。光明远照香。集众和合香。五聚清净香。持入不起香。止灭众垢香。观灭众垢香。闻戒布施香。惭愧无慢香。仙人法胜香。说法无碍香。<a>舍利</a>流布香。封印佛藏香。七宝无尽香。尔时世尊便说颂曰</p>
<p>
	　　摩伽山所出花香及栴檀</p>
<p>
	　　三界所有香不如戒香胜</p>
<p>
	　　戒香灭众垢往来入无间</p>
<p>
	　　菩萨不退转涅槃香第一</p>
<p>
	　　譬如善射人仰射于虚空</p>
<p>
	　　箭势不尽空寻复堕于地</p>
<p>
	　　德香远无际终不有转还</p>
<p>
	　　今说佛身香<a>戒定慧</a>解度</p>
<p>
	　　于亿百千劫不能尽佛香</p>
<p>
	　　若于千万劫佛赞佛功德</p>
<p>
	　　大圣不能尽佛身戒德香</p>
<p>
	　　诸佛威仪法授前补处别</p>
<p>
	　　口中五色香上至忉利天</p>
<p>
	　　还来至佛所绕佛身七匝</p>
<p>
	　　诸天散花香称叹未曾有</p>
<p>
	　　定香远流布济度阿僧祇</p>
<p>
	　　尔时世尊说此偈已。于彼会中十二那由他众生。心识开悟皆悉发意。愿乐欲生香积佛刹。是谓菩萨摩诃萨成就鼻通。吾从无数阿僧祇劫修口神通。言教往来终不中滞。有所言说言则有光。唇唇有光齿齿有光舌舌有光。如来于大众中说甚深法。所有法者一名阿。阿者无有千万义。无有千万义中。取一无义度无量众生。二名罗。罗者除垢。除垢有千万义。千万义中取一除垢义。除无量众生垢。三名波遮。波遮名果熟。果熟有千万义。千万义中取一果熟义。使无量众生皆悉果熟。四名那。那者非常义。非常义有千万义。千万义中取一非常义。使无量众生悉解非常义。五名茶。茶者尽无。名尽无。名言有无有。言无亦无无。无尽义有千万义。千万义中取一无尽义。使无量众生得解于尽。是为茶尽义。十方无量恒河沙诸佛。受食威仪。从阎浮提上至十八天。皆见如来食。从一住至四住菩萨。见如来身琉璃咽喉。不退转菩萨乃至九地见健疾天子接如来食。乃至他方施行佛事。是为如来神口果报。如来现食味。次第味味不动味。不[口*有]咽不[口*专][口*集]。世尊举饭向口时。心念十方诸五道众生等同此味。即如念皆悉饱满。犹如比丘得九次第禅心软美饱。是谓菩萨摩诃萨口通清净。吾昔无数阿僧祇劫修身神通。分别身中净不净想不净净想。三十六物污露不真。发毛爪齿骨血涕泪。反复思惟以己身法。观众生身亦复如是。自化其身膖胀臭烂脓血流出。或复现身白骨灰色。青瘀色燋黑色。与地同色。无量众生见此身者。皆生苦空无常<a>无我</a>想。复与众生说身业报法。此身非身何者是身。一一分别从头至足悉无所有。以无有身则无有识。众生闻此自思惟身秽恶不净。犹如光音清净天。下观阎浮提臭秽。恶气上熏七千万里。是以菩萨不生光音天。身通菩萨入金刚三昧碎身如尘。一一尘皆作化佛。济渡无量阿僧祇众生之类。现身色相。身上出火身下出水。身下出火身上出水。东踊西没西踊东没。现如来十八神变。众生之类见如来变寻时<a>觉悟</a>。众结永尽入无为道。微尘化佛现身<a>教化</a>。济渡无量阿僧祇众生。是为如来身密教化而不说法。吾从无数阿僧祇劫修习<a>意识</a>。成菩萨神通。摄意入定游至无量诸佛刹土。犹如力人屈伸臂顷还来故处。意识菩萨亦入化生胎生湿生卵生。现不思议神变教化。即于彼处成无为道。意识菩萨于诸通中最上最胜。非辟支佛阿罗汉所能思议。何以故非彼境界</p>
<p>
	　　菩萨处胎经三世等品第五</p>
<p>
	　　尔时坐中有菩萨名曰喜见。辩才无碍登蹑十住。如来所行悉能总持。即从座起偏露右臂右膝着地。叉手合掌前白佛言。善哉世尊。今闻此法至未曾有。过去无数恒沙如来。有入涅槃不入涅槃。若入涅槃欲界众生云何得度。若如来不入涅槃。彼诸如来住何佛界。佛告喜见菩萨。善哉善哉。乃能于如来前作师子吼。谛听谛听善思念之。吾今与汝一一分别说之。喜见对曰。如是世尊。愿乐欲闻。佛言过去恒河沙诸佛世尊。名字假号不可胜记。亦如众生生生不灭。无边无际亦无端绪。诸佛要集心如空界。涅槃者即众生是也。是故如来不入涅槃。何以故。为众生故。喜见菩萨白佛言。过去多萨阿竭阿罗呵三耶三佛所度众生。有灭度无灭度耶。佛告喜见菩萨。云何喜见。汝从无数阿僧祇劫。承事诸佛礼事供养香花幡盖。颇见如来取般涅槃不。对曰。不也。云何喜见。我号释迦文多萨阿竭阿罗呵三耶三<a>佛陀</a>。今处母胎为涅槃为非涅槃。对曰。不也世尊。云何喜见。菩萨众生受别当成无上正真道。是真实道非真实道。对曰。是道非真实道若真实道。何以故。有佛有说法见化众生。以是故。是道非真实道。缘缘众生是道缘缘尽众生是真实道。过去缘缘尽众生。于现在非真实道。现在缘缘尽众生。于过去非真实道。过去现在缘缘尽众生。于未来非真实道。未来缘缘尽众生。于过去现在非真实道。何以故。是道非真实道。过去缘缘尽众生。现在缘缘尽众生。未来缘缘尽众生。是真实道。菩萨摩诃萨知而见之不处不入。何以故。犹如九行不尽。所谓九<a>行者</a>。上上。上中。上下。中上。中中。中下。下上。下中。下下。上上缘尽。上中缘不尽。非真实道。上中缘尽。上下缘不尽。非真实道。上下缘尽。中上缘不尽。非真实道。中上缘尽。中中缘不尽。非真实道。中中缘尽。中下缘不尽。非真实道。中下缘尽。下上缘不尽。非真实道。下上缘尽。下中缘不尽。非真实道。下中缘尽。下下缘不尽。非真实道。下下缘尽。是真实道。菩萨摩诃萨于真实性。不取不舍。不住不不住。过去当来现在等。道等涅槃等。一等无有二法。性等自然相等。众生等垢等五阴等。缘等痴行等。道行清净不一不二。欲行缘尽。非色行缘尽。色行缘尽。非无色行缘尽。无色行缘尽。色行缘尽。欲界行缘尽。是谓菩萨等非一非二。尔时佛告喜见菩萨曰。汝欲知过去诸佛灭不灭刹土不耶。尔时世尊即以神力入无畏空界三昧。使一切众尽见释迦文身。寂然无言身相具足。菩萨当知我过去身。其数不可称不可量。即以神足入湿生界众相具足。与无数阿僧祇为湿识众生说法。令彼湿识随意所愿各得解脱。复以神足入化生众生现身色相。与无央数阿僧祇众生说法。令彼化识随意所愿各得解脱。尔时世尊即以神足入卵识众生现身色相。与无央数阿僧祇众生说法。令彼众生随意所愿各得解脱。尔时世尊复以神足现当来世界。人四生中现身色相。与无央数阿僧祇众生说法。令彼四生众生随意所愿各得解脱。如我今日在母胎中。与诸十方神通菩萨。说不退转难有之法。亦以神通入天四生。入地狱四生饿鬼四生畜生四生。于四生中胎化二生尽漏疾。湿生卵生尽漏迟。化生胎生是利根人。湿生卵生是钝根人。尔时世尊复以神足现寂寞世界。使彼大众皆悉知见。亦无言教苦集灭道之名。何以故。彼土众生皆是胎化利根人。佛复以神足现下方照光世界视彼众生禀受读诵。经历劫数乃成道果。知此众生湿生卵生是钝根人。佛复以神足现不死刹土。使彼大众知彼众生不闻死名。知此众生大慈誓愿利根中胜根。佛复以神足现中夭刹土。使彼大众皆悉知见。见彼众生有中夭者。由彼众生自造苦本。本寿极长今寿转短。彼世界王名曰除忧。剥死人皮以用作鼓。百岁一打使彼众生皆知死名。<a>寿命</a>转减至于百岁时有出者。吾今舍寿八十有四。出五浊世胎生化生是我利根分。汝等当知。命不久存非佛神力所能留住。此身如泡势不久立。是身如雾常乱人想。是身如梦增益嗔恚。是身如幻诳惑世人。是身如响求对无形。是身如影眼见不获。如是我身于此灭尽更不复生。何者不生。不于此阎浮提生。复于十方三十二垓佛刹。遍满彼刹施行佛事。此非过去者。以是之故。缘缘尽缘缘不尽。无有涅槃者</p>
<p>
	　　尔时<a>弥勒</a>菩萨摩诃萨即从坐起整衣服偏露右臂。右膝着地前白佛言。甚奇世尊。世界若干众生不同。<a>善恶</a>行报各各别异。如来说法空无寂寞。不可思议入何三昧。威神惑动如是难测。有识众生咸可易化。山河石壁生树草木。皆变人形。为有识众生无识众生。佛告弥勒。汝昔与我共越山海。见一恶兽应食十住菩萨肉耶。弥勒白佛言。不也。何以故。正使三千大千刹土满中恶兽。欲食菩萨肉者。是事不然。吾昔劝汝谁能先进。汝及文殊皆言不能当。吾尔时即以神力。以<a>甘露</a>味示彼饥兽。执意坚固得成无上正真等正觉。汝说权退在后。悉是有识教化。非无识教化。佛告弥勒。汝岂不忆古昔无数阿僧祇劫。去此西北六十二恒河沙刹。佛名平等。其刹名无形。如今现在说法。无有辟支佛声闻乘。无有日月时节劫数多少。彼<a>佛教</a>化尽一佛界。现界众生尽得成佛。更不移处他佛世界。云何弥勒。当名彼佛为过去未来现在耶。弥勒白佛言亦过去现在未来。何以故。皆从诸刹往至彼土。诸缘尽众生尽。得度脱故现有现在。佛告弥勒。汝今现在耶。对曰。不也世尊。名虽现在行不现在。前行过去后行未至。识念思惟三事成就。是故无现在。佛即问弥勒。心有所念几念几想几识耶。弥勒言。拍手弹指之顷。三十二亿百千念。念念成形。形形皆有识。识念极微细不可执持。佛之威神入彼微识皆令得度。此识教化非无识也。复次微识极微细过于微尘。此微尘识不可睹见。如来威神入彼教化皆令得度。弥勒当知未有狐疑。此微尘识亦受四气亦有四生。何以故。众生无边。边亦无边。如来亦无边。道亦无边。一切言有。有亦无有。无界无处无住。亦无教授化众生者。此名逆顺三昧。不住不不住一相无相。不着不缚亦无真际。修治道场净佛境界。权变无数非下劣所及。尔时世尊将欲解释弥勒狐疑。即现身色柔软色。无厌足色。内外清净无瑕秽色。吾从无数阿僧祇劫修眼清净。内外无阂今获色身。身亦无身色亦无色。知身空色空。身色俱空。知身色俱空者。此空空空。知无身空无色空。知无身无色俱空。知无身无色俱空者。此空空空。知过去身空。知过去色空。知过去身色俱空。知过去身色俱空者。此空空空。知未来身空。知未来色空。知未来身色俱空。知未来身色俱空者。此空空空。知现在身空。知现在色空。知现在身色俱空。知现在身色俱空者。此空空空。知过去无身空。知过去无色空。知过去无身无色俱空。知过去无身无色俱空者。此空空空。知未来无身空。知未来无色空。知未来无身无色俱空。知未来无身无色俱空者。此空空空。知现在无身空。知现在无色空。知现在无身无色俱空。知现在无身无色俱空者。此空空空。知欲界身空。知欲界色空。知欲界身色俱空。知欲界身色俱空者。此空空空。知<a>色界</a>身空。知色界色空。知色界身色俱空。知色界身色俱空者。此空空空。知无色界身空。知无色界色空。知无色界身色俱空。知无色界身色俱空者。此空空空。知欲界无身空。知欲界无色空。知欲界无身无色俱空。知欲界无身无色俱空者。此空空空。知色界无身空。知色界无色空。知色界无身无色俱空。知色界无身无色俱空者。此空空空。知无色界无身空。知无色界无色空。知无色界无身无色俱空。知无色界无身无色俱空者。此空空空。知缘缘身空。知缘缘色空。知缘缘身色俱空。知缘缘身色俱空者。此空空空。知缘缘无身空。知缘缘无色空。知缘缘无身无色俱空。知缘缘无身无色俱空者。此空空空。知胎生身空。知胎生色空。知胎生身色俱空。知胎生身色俱空者。此空空空。知胎生无身空。知胎生无色空。知胎生无身无色俱空。知胎生无身无色俱空者。此空空空。知化生身空。知化生色空。知化生身色俱空。知化生身色俱空者。此空空空。知化生无身空。知化生无色空。知化生无身无色俱空。知化生无身无色俱空者。此空空空。知湿生身空。知湿生色空。知湿生身色俱空。知湿生身色俱空者。此空空空。知湿生无身空。知湿生无色空。知湿生无身无色俱空。知湿生无身无色俱空者。此空空空。知卵生身空。知卵生色空。知卵生身色俱空。知卵生身色俱空者。此空空空。知卵生无身空。知卵生无色空。知卵生无身无色俱空。知卵生无身无色俱空者。此空空空。知未至禅身空。知未至禅色空。知未至禅身色俱空。知未至禅身色俱空者。此空空空。知未至禅无身空。知未至禅无色空。知未至禅无身无色俱空。知未至禅无身无色俱空者。此空空空。知初禅身空。知初禅色空。知初禅身色俱空。知初禅身色俱空者。此空空空。知初禅无身空。知初禅无色空。知初禅无身无色俱空。知初禅无身无色俱空者。此空空空。知中间禅身空。知中间禅色空。知中间禅身色俱空。知中间禅身色俱空者。此空空空。知中间禅无身空。知中间禅无色空。知中间禅无身无色俱空。知中间禅无身无色俱空者。此空空空。知二禅身空。知二禅色空。知二禅身色俱空。知二禅身色俱空者。此空空空。知二禅无身空。知二禅无色空。知二禅无身无色俱空。知二禅无身无色俱空者。此空空空。知三禅身空。知三禅色空。知三禅身色俱空。知三禅身色俱空者。此空空空。知三禅无身空。知三禅无色空。知三禅无身无色俱空。知三禅无身无色俱空者。此空空空。知四禅身空。知四禅色空。知四禅身色俱空。知四禅身色俱空者。此空空空。知四禅无身空。知四禅无色空。知四禅无身无色俱空。知四禅无身无色俱空者。此空空空。知空处身空。知空处色空。知空处身色俱空。知空处身色俱空者。此空空空。知空处无身空。知空处无色空。知空处无身无色俱空。知空处无身无色俱空者。此空空空。知识处身空。知识处色空。知识处身色俱空。知识处身色俱空者。此空空空。知识处无身空。知识处无色空。知识处无身无色俱空。知识处无身无色俱空者。此空空空。知不用处身空。知不用处色空。知不用处身色俱空。知不用处身色俱空者。此空空空。知不用处无身空。知不用处无色空。知不用处无身无色俱空。知不用处无身无色俱空者。此空空空。知非想非不想处身空。知非想非不想处色空。知非想非不想处身色俱空。知非想非不想处身色俱空者。此空空空。知非想非不想处无身空。知非想非不想处无色空。知非想非不想处无身无色俱空。知非想非不想处无身无色俱空者。此空空空。佛告弥勒。今当与汝说生义根义。谛听谛听善思念之。云何生义。生者七九是也。根者连着义也。如来无所著。已知未知无知。已知根者。过去当来现在。未知根者。结使障碍。无知根者。如来至真等正觉。过去当来现在诸佛。成就此根分别诸根。无根亦不无根。无说无义。分别字义空无所有。是根义也。从初发意乃至坐树王下。转无上法轮集诸法门。行无行法门。思议法门。总持根法门。虚空法藏法门。此是诸佛要集三昧。弥勒当知。汝复受记五十六亿七千万岁。于此树王下成无上等正觉。我以右胁生。汝弥勒从顶生。如我寿百岁。弥勒寿八万四千岁。我国土土。汝国土金。我国土苦。汝国土乐。尔时世尊即说颂曰</p>
<p>
	　　如来十力尊虚空无边际</p>
<p>
	　　忍慧福业力誓愿力最胜</p>
<p>
	　　汝生快乐国不如我界苦</p>
<p>
	　　汝说法甚易我说法甚难</p>
<p>
	　　初说九十六二说九十四</p>
<p>
	　　三说九十二我初说十二</p>
<p>
	　　二说二十四三说三十六</p>
<p>
	　　汝所三说人是吾先所化</p>
<p>
	　　汝父梵摩净将八万四千</p>
<p>
	　　非我先所化是汝所开度</p>
<p>
	　　九十六亿人受我<a>五戒</a>者</p>
<p>
	　　九十四亿人受持三归者</p>
<p>
	　　九十二亿人一称南无佛</p>
<p>
	　　初说千比丘二十四亿天</p>
<p>
	　　三三十六亿所度诸众生</p>
<p>
	　　汝乐我勤苦汝怠我清进</p>
<p>
	　　当佛说此偈时。苦行众生七十二亿。即于座上不动。得不起法忍。</p>
		

	
	

		</div></div><hr><script charset='utf-8' src='../../js/footer.js'></script></body></html>