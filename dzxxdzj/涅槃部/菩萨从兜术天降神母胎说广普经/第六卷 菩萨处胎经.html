<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 菩萨处胎经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 菩萨处胎经</center></div><div class='fo'><center>经文出处:来自无量光明网</center><br/><br>
			<p>
	　　<strong>第六卷 <a>菩萨</a>处胎经</strong></p>
<p>
	　　姚秦凉洲<a>沙门</a>竺佛念译</p>
<p>
	　　无明品第二十</p>
<p>
	　　尔时座中有菩萨名曰智清净。分别空无生老病死。淫怒痴多者。淫怒痴少者。分别众生三品差别。于等分中何病最重。所谓重者邪见是。智清净菩萨即从坐起偏袒右肩右膝着地。长跪叉手前白佛言。如来无所著等正觉。无所不知无所不见。过去当来今现在。蚑行喘息人物之类。心所念法。口所言说。身行<a>善恶</a>。甚深禁法威仪戒律。知多知少知重知轻。今我所问。非空非不空。非有非不有。非有空非有有。三聚众生。何者为轻。何者为重。何者现报。何者生报。何者后报。云何想知灭。云何<a>涅槃</a>。云何无余。佛告智清净菩萨。善哉善哉快问斯义。愍诸一切多所<a>饶益</a>。乃能于佛前问平等法。汝还复坐吾当与汝解说句义初中竟品。黑业受黑报。白业受白报。一一分别令汝知之。尔时<a>世尊</a>即说颂曰</p>
<p>
	　　如人种果树子苦果亦苦</p>
<p>
	　　为罪得黑报经历劫数苦</p>
<p>
	　　种甘得甘果还受甘果报</p>
<p>
	　　香洁甚香美得受清白报</p>
<p>
	　　如人在池水内外清净彻</p>
<p>
	　　无风无尘秽香美得清凉</p>
<p>
	　　其有众生见娱乐不能离</p>
<p>
	　　佛道清净行与彼无有异</p>
<p>
	　　黑报众生等坠堕三涂难</p>
<p>
	　　高下随駃水漂流厄难处</p>
<p>
	　　当时烦恼苦独受无人代</p>
<p>
	　　破骨入髓脑烧煮不可量</p>
<p>
	　　已至无救狱意悟求<a>解脱</a></p>
<p>
	　　无明所覆盖不见慧光明</p>
<p>
	　　如人行路迷举南以为北</p>
<p>
	　　终日心不悟虽闻亦不信</p>
<p>
	　　受罪重苦恼毒痛加其身</p>
<p>
	　　久后罪虽毕世人所恶贱</p>
<p>
	　　形体腥臊丑如猪卧深溷</p>
<p>
	　　宛转入镬汤死而复更生</p>
<p>
	　　愚痴本所造受报如影响</p>
<p>
	　　善恶二俱等等分众生义</p>
<p>
	　　无道无偏党行亦有高下</p>
<p>
	　　持戒生<a>天人</a>不施福最少</p>
<p>
	　　抟食畏人见惭愧不露出</p>
<p>
	　　虽有天女众音乐不和雅</p>
<p>
	　　时时出游观畏逢神妙天</p>
<p>
	　　若戒布施具<a>甘露</a>衣食至</p>
<p>
	　　前后伎乐绕如月星中明</p>
<p>
	　　久久出游观营从自庄严</p>
<p>
	　　天乐自然作斯由此人间</p>
<p>
	　　持戒布施具福报如影随</p>
<p>
	　　诸天虽受福亦有劫数难</p>
<p>
	　　临欲命终时乃知衰耗法</p>
<p>
	　　善念转欲微当复更受身</p>
<p>
	　　轮转五道中经历无数劫</p>
<p>
	　　善恶受对时不避豪贵贱</p>
<p>
	　　于中能独拔如我释迦文</p>
<p>
	　　尔时世尊说此偈已。于大众中诸天及人。七万七千亿那由他。皆发无上正真道心。尔时世尊告智清净菩萨曰一生补处菩萨大士。以权方便在卑贱家生。欲得示现除无明结。十月在胎临生之日现无手足。父母睹见谓为是鬼捐弃旷野不使人见。所以者何。菩萨权化欲令愚痴父母眷属睹见道明。其后数月母复怀娠。具满十月生一男儿。端正姝妙世之希有昼生夜死。父母号哭推胸向天。山神树神何不怜我。先生一子而无手足捐弃旷野。今生一子端正无比状如天神。今复昼生夜死。心肝断绝当复奈何。复经数月母系怀妊。十月具满生一男儿。三头八脚四眼八臂。睹者毛竖。父母眷属舍而欲去。菩萨权现令不得去。父母问曰。为是天耶。为是龙鬼神阿修罗乾闼婆伽楼罗紧那罗摩睺罗伽人与非人耶。尔时所生男儿。即以偈报父母曰</p>
<p>
	　　非天夜叉鬼须伦迦楼罗</p>
<p>
	　　为母除愚闇权生父母家</p>
<p>
	　　先无手足子亦复是我身</p>
<p>
	　　朝生若暮死八住无上尊</p>
<p>
	　　我今受形分三头八手脚</p>
<p>
	　　何为舍我去经向<a>地狱</a>门</p>
<p>
	　　地狱众苦备十八镬汤沸</p>
<p>
	　　一一镬汤者十六隔子围</p>
<p>
	　　受苦无量劫求出甚为难</p>
<p>
	　　父母愚惑人不识真法性</p>
<p>
	　　邪见祷神祠谓当脱苦难</p>
<p>
	　　如火焰炽盛益以干薪草</p>
<p>
	　　焚烧善根本求灭亦欲难</p>
<p>
	　　今我还复体现本端正形</p>
<p>
	　　道本心坚固修习三通慧</p>
<p>
	　　从阿僧祇劫誓度不度者</p>
<p>
	　　守戒不失愿托生父母家</p>
<p>
	　　前后舍身命其数如微尘</p>
<p>
	　　所可经历处靡不蒙福祐</p>
<p>
	　　群品若干种行迹各不同</p>
<p>
	　　应与欢悦度亦以恐畏化</p>
<p>
	　　随彼众生念令复心所愿</p>
<p>
	　　众生病非一投以甘露药</p>
<p>
	　　趣使入道捡不令入邪径</p>
<p>
	　　诸天受福乐甘露除病乐</p>
<p>
	　　不违圣教乐解脱涅槃乐</p>
<p>
	　　尔时菩萨说此偈时。父母宗族及诸来会者。皆发无上平等度意</p>
<p>
	　　菩萨处胎经苦行品第二十一</p>
<p>
	　　尔时诸会菩萨。天龙鬼神阿修罗乾闼婆迦留罗摩睺罗伽紧那罗人非人。学无学及四部众。<a>比丘</a><a>比丘尼</a>优婆塞优婆夷。如来观察知诸众生心之所念。欲使如来说究竟成就苦行无量。齐何发意得成佛道。佛知彼心。即与说本勤苦之行。佛告诸来会菩萨摩诃萨。听我所说真实<a>法相</a>。亦不由俗数得道。亦不离俗数得道。不从真道亦不离真道。何以故。黑中白妙俗中道妙。苦乐甘胜。所以者何。吾昔学道直信不疑作日月王。日宫殿者。纵广五十一由旬。月宫殿者。纵广四十九由旬。日放光明一亿一千光明。月放光明一亿光明。吾为日月天子。谓为<a>常住</a>不朽不败。经历恒河沙亿千万国土。作日天子作月天子。命尽乃知非实非真。后寿转减。作日月大臣。名曰荷伽罗。宫殿纵广二十五由旬。次复作毗梨呵波提。宫殿纵广二十由旬。次复作鸯伽罗。宫殿纵广十九由旬。次复作[酉*盍]谋。宫殿纵广十九由旬。次复作含尼。宫殿纵广十五由旬。此五大臣日月左右。于无央数百千劫。作此五星寿尽堕落。亦不真实其寿转减。吾曾为昴宿。同伴六人度数三十。吾曾作毕宿。朋党五人度数四十五。吾曾为觜宿。朋党三人度数三十。吾曾为参宿单。独一己度数十五。吾曾为井宿。朋党二人度数四十五。吾曾为鬼宿。朋党三人度数四十。吾曾为柳宿。朋党四人度数十五。菩萨当知此七宿者。跱立东方。吾曾为星宿。朋党五人度数三十。吾曾为张宿。朋友二人度数三十。吾曾为翼宿。朋友二人度数三十五。吾曾为轸宿。朋友五人度数三十。吾曾为角宿。单独一己度数三十。吾曾为亢宿。亦独一己度数十五。吾曾为氐宿。朋友二人度数三十五。菩萨当知此七宿者。跱立南方。吾曾为房宿。朋友四人度数三十。吾曾为心宿。朋友三人度数十五。吾曾为尾宿。朋友三人度数三十。吾曾为箕宿。朋友四人度数三十。吾曾为斗宿。朋友四人度数三十五。吾曾为牛宿。朋友三人度数十六。吾曾为女宿。朋友三人度数三十。菩萨当知此七宿者。跱立西方。吾曾为虚宿。朋友四人度数三十。吾曾为危宿。单独一己度数十五。吾曾为室宿。朋党二人度数三十。吾曾为辟宿。朋友二人度数三十五。吾曾为奎宿。朋友二人度数三十。吾曾为娄宿。朋友二人度数三十。吾曾为胃宿。朋友三人度数三十。菩萨当知此七宿者。跱立北方。吾从无数阿僧祇劫。或为日月王。或为臣佐。周旋往来形骸朽败。无真实道。后来人间或为转轮圣王杂散小王。或为长者<a>居士</a>。求清净道谓为真实。皆是虚行不合真道。吾昔一时入山求道。见诸仙学五千人俱集在一处。或翘一足叉手合掌随日转身。或有事月叉手合掌随月转身。或卧棘刺或服沙石。或持土枭牛马鹿戒。或在山顶投身深壑或抱石自沉入于深水。或五火自炙求生梵天。或解身支节求神所在。或发头顶以脑燃灯持供养天。或投身沸油酥。或江右杀无量众生。或江左<a>烧香</a>。令命过众生尽得生天。或自念言。曼我今在先度父母。即以父母掷于火中唱生梵天。或食牛粪或食菓蓏。或七日一食。或时不食形骸枯燥。或编树叶以为衣服。或连髑髅以为衣服。或以髑髅以为食器。或服刺针。刺心持心令住。或时聚会一处。互相破腹洗肠去垢。唱生梵天。吾昔苦行不可称计。于树王下六年学道。日食一麻一米。青鸽飞雀顶上生乳(丹本卵)。蛇虺缠身。牧牛猎师瓦石撩掷。或时斫刺破坏形体。或时以杖柱腹乃至于脐。遭此百千万痛不以为苦。何以故。吾当于尔时。谓为是道实非真道。于<a>虚空</a>有天叉手白菩萨言。忍力最大破碎结使。念垂成佛慎勿退转。过去恒河沙诸佛世尊。不如菩萨断食求道。天神所感使弥家女奉上乳糜。食已气力充足。七日思惟降伏魔怨。梵天下请得成为佛阐扬大法。可谓真道无过涅槃。涅槃无生老病死。吾昔所更苦行如是。尔时众会菩萨叹未曾有。皆发无上平等道心</p>
<p>
	　　菩萨处胎经四道和合品第二十二</p>
<p>
	　　尔时座中有菩萨。名曰遍光。神智通达住不退转。弘誓之心不可沮坏。诸佛所称非一非二。乃至恒河沙佛功德无量积行<a>无畏</a>。恒游行无量诸佛世界。同学八人。一名不邪见菩萨。二名直意菩萨三名众相菩萨。四名屈伸菩萨。五名解脱菩萨。六名解缚菩萨。七名印可菩萨。八名得誓愿菩萨。从无央数劫已住尽地得不退转。尔时遍光菩萨白佛言。云何菩萨摩诃萨入四种道无有前后。得成无上等正觉道。于是菩萨昼夜思惟见欲如火。想知念尽颠倒行法。见初利法授阿那含。即彼天宫取道明证。如是不久。或时菩萨在上分地。下观欲界犹如聚沫。断三结使远离三恶于有无有。或有菩萨得根得力立志<a>自在</a>。破有灭无无四等心。等彼此<a>无我</a>想。非去来今亦非等正觉。今此众生于无上道有何差别。佛言。善哉斯问。吾当与汝具分别之。云何菩萨因缘因缘。云何名因缘因缘。两臂钏相掁故名为因缘因缘。彼教我受承声受化。是谓声闻。无师无智不因彼此。故名觉佛。复次菩萨摩诃萨此道彼道共相授决。处证无证周流五道。是谓为觉。亦不见觉。亦不见不觉。不一不二是不二入。菩萨摩诃萨本行习尽解了缘觉。有余无余结使永尽。是不二入。等分众生解了无常。身非我有。内外尽空。是不二入。佛恩流布广普无边。以苦集道得至无为。是不二入。大慈四等覆盖一切。愚惑众生得至真实。是不二入。尔时世尊即说颂曰</p>
<p>
	　　声闻辟支佛假号音响名</p>
<p>
	　　犹彼大战师腾怨乃为上</p>
<p>
	　　佛为无等伦独步<a>三界</a>尊</p>
<p>
	　　服心降魔兵忍力至涅槃</p>
<p>
	　　轮转<a>生死</a>苦命如琢石火</p>
<p>
	　　经历亿百千求脱无有期</p>
<p>
	　　佛本无号字随人所尊重</p>
<p>
	　　<a>罗汉</a>辟支佛本一无有二</p>
<p>
	　　如彼定光佛授我无上决</p>
<p>
	　　却后九十一于此贤劫中</p>
<p>
	　　第四最胜尊号曰释迦文</p>
<p>
	　　五浊鼎沸世不<a>孝顺</a>父母</p>
<p>
	　　杀害阿罗汉不奉二尊教</p>
<p>
	　　我所经历处非一非二道</p>
<p>
	　　六趣烦恼中经历无央数</p>
<p>
	　　初中后不寐经行<a>修道</a>德</p>
<p>
	　　敬心自<a>觉悟</a>去离三有着</p>
<p>
	　　昔佛所行愿不舍取灭度</p>
<p>
	　　一身一识神与己无别异</p>
<p>
	　　勤苦数劫中精神腐朽败</p>
<p>
	　　为彼不自己故得成佛道</p>
<p>
	　　我为一切智遍教不教者</p>
<p>
	　　通慧无所著一音除狐疑</p>
<p>
	　　三生须陀洹得至无为道</p>
<p>
	　　况复第一者取佛无有疑</p>
<p>
	　　我今诸<a>弟子</a>有学及无学</p>
<p>
	　　四等拔济苦无起无生灭</p>
<p>
	　　本从思想生还从思想灭</p>
<p>
	　　非我思想生非我思想灭</p>
<p>
	　　行本自有根流驰非一端</p>
<p>
	　　根断无思想无复根本念</p>
<p>
	　　尔时世尊说此颂时。十二那由他众生。皆发无上平等道心</p>
<p>
	　　菩萨处胎经意品第二十三</p>
<p>
	　　尔时座上有菩萨。名曰根莲花。惠施无碍行四等心坚固难沮。进止行来不失威仪礼节。从无数劫来常修梵行<a>禅定</a>不乱。分别善恶观察众生。有淫怒痴心。无淫怒痴心。若多若少皆悉知之。游诸佛国供养承事诸佛世尊。善权方便示现无常无我无身无命无人。可行知行可住知住慈愍一切。时根莲花菩萨即从坐起。偏露右臂右膝着地。叉手合掌前白佛言。善哉世尊。四道所趣意何所在。为有意耶。为无意耶。意是果耶。为非果耶。意是有对无对耶。意可见不可见耶。意是过去未来现在耶。非过去未来现在耶。意是仙人法。非仙人法耶。意是有为法耶。无为法耶。意是有漏法无漏法耶。于三法报意何所在耶。意在黑黑报耶。意在白白报耶。意在不黑不白不白不黑报耶。意在不粗行法细行法耶。尔时世尊告根莲花菩萨言。善哉善哉。根莲花菩萨。汝所问义愍念一切。开化众生心<a>意识</a>法。为盲冥者示现光明。汝今谛听谛听善思念之。尔时世尊即说颂曰</p>
<p>
	　　最胜无等伦清净无瑕秽</p>
<p>
	　　眼净如莲花不为尘所污</p>
<p>
	　　处世有为法坠堕三有难</p>
<p>
	　　我空彼亦无意寂<a>无心</a>识</p>
<p>
	　　如水在器中规矩随前物</p>
<p>
	　　过去非本有现在善恶行</p>
<p>
	　　未来当坏法此意非本意</p>
<p>
	　　菩萨行大慈亦现对无对</p>
<p>
	　　洗除垢秽病安处究竟道</p>
<p>
	　　人有五盖蔽令心有障碍</p>
<p>
	　　如日照天下恒有五事蔽</p>
<p>
	　　须伦烟雾尘闭塞根门法</p>
<p>
	　　意本无善恶随行之所造</p>
<p>
	　　寂灭空无法如果繁折枝</p>
<p>
	　　譬如<a>芭蕉</a>树叶叶空无实</p>
<p>
	　　四大成人身求意无意根</p>
<p>
	　　意在去来今去来今无意</p>
<p>
	　　分别识心法求实无所有</p>
<p>
	　　意法无形貌不可言是意</p>
<p>
	　　心念若干事生灭不断绝</p>
<p>
	　　过念善恶事未来当受对</p>
<p>
	　　现在行已满意造非他为</p>
<p>
	　　一念九十亿有善有恶行</p>
<p>
	　　一念之所造蠲除不可尽</p>
<p>
	　　况复日月劫所造善恶行</p>
<p>
	　　智者将护身坚固不倾动</p>
<p>
	　　如彼犯罪人擎持满钵油</p>
<p>
	　　若弃油一渧罪交入大辟</p>
<p>
	　　左右作众伎惧死不顾视</p>
<p>
	　　菩萨修净观执意如金刚</p>
<p>
	　　毁誉及恼乱心意不倾动</p>
<p>
	　　解空本求净无彼此中间</p>
<p>
	　　真如<a>四谛</a>法趣向涅槃门</p>
<p>
	　　本我所造行牵连身根本</p>
<p>
	　　非算师弟子所可能筹量</p>
<p>
	　　无数亿千劫以身偿罪对</p>
<p>
	　　象马六畜形除人不在次</p>
<p>
	　　虽得为人身聋盲喑痖偻</p>
<p>
	　　佛出照<a>世间</a>边地不见佛</p>
<p>
	　　苦恼五鼎沸纯恶不闻善</p>
<p>
	　　颠倒邪法兴真性中道衰</p>
<p>
	　　我于无数劫持行如油钵</p>
<p>
	　　爱身自将护引致无畏处</p>
<p>
	　　九十六种兴如夜见萤火</p>
<p>
	　　佛日照世间除去诸闇冥</p>
<p>
	　　佛出世人乐医出病人乐</p>
<p>
	　　宝出贫人乐得佛涅槃乐</p>
<p>
	　　苦行忍辱乐我不着色乐</p>
<p>
	　　悭贪布施乐持戒不犯乐</p>
<p>
	　　面受圣教乐思惟禅定乐</p>
<p>
	　　有无平等乐难遭值遇乐</p>
<p>
	　　地狱八难苦无救第一苦</p>
<p>
	　　种子腐败苦生苗不成苦</p>
<p>
	　　生天入罪苦<a>正见</a>颠倒苦</p>
<p>
	　　难陀拔难陀绕着须弥苦</p>
<p>
	　　劫烧火炽苦心悔求佛苦</p>
<p>
	　　一行向一道一心意不回</p>
<p>
	　　一身修<a>道德</a>终竟成一宝</p>
<p>
	　　修一不离一端严一识一</p>
<p>
	　　守一不离一故名独一步</p>
<p>
	　　当其世尊说此颂时。十六那由他众生初行道迹。除去尘垢得<a>法眼</a>净。于无所著入空三昧</p>
<p>
	　　菩萨处胎经定意品第二十四</p>
<p>
	　　尔时座中有菩萨。名曰持空。相好具足入四法门。辩才第一修持佛土。一一佛土留身<a>教化</a>。现生现灭随人高下。言语音响有甜有苦。说去知来现在明了。前人问一报以万亿。义味深邃难可思量。尔时持空菩萨即从座起。偏袒右臂右膝着地。前白佛言。云何菩萨度苦众生。佛告持空菩萨。能使众生闻苦声响苦行菩萨断苦灭苦不见苦本。一道推苦由恩爱而生。集结恩爱缚着人心。以药疗治二十八行无从苦本。积行累劫灭以复生。邪见众生称言真道。转入清净三昧定意。清净无瑕无彼无此。心识开悟暂得定意。善哉我利。安隐快乐无过此胜。意识心结当时渐解。谓是真道此非真实。何以故。虚伪诳法非佛本行。古昔诸佛所行真实。非我非过佛所行法真实。四不思议。何谓为四。持意菩萨能令佛土三千大千刹土尽为七宝。还复如故。是一不思议。如我今日处母胞胎。引及无量阿僧祇众生。不度者度不到者到。除垢至无垢。是二不思议。我本誓愿要度苦人到无苦处。一苦不度吾终不取涅槃。是三不思议。佛身无量非东西南北方之所能受。独一无侣自性法空。观别众生自观己性。此好此丑。此净此不净。此地水火风。此我所此非我所。此苦此非苦。此乐此非乐。此常此非常。此今世此后世。作福得福作罪得罪。尔时世尊即说颂曰</p>
<p>
	　　身如灰土粪四大和合成</p>
<p>
	　　无<a>风水</a>庄严地大各自离</p>
<p>
	　　火灭在斯须识无住处所</p>
<p>
	　　多罪积苦本此是识所为</p>
<p>
	　　我今知识本舍汝不有汝</p>
<p>
	　　五色玄黄彩坏败人心意</p>
<p>
	　　如人出入息行法不久停</p>
<p>
	　　解知非常苦无我彼中间</p>
<p>
	　　一音报万亿兴显第一教</p>
<p>
	　　无常苦空身晓了诸法相</p>
<p>
	　　一还住六净解空无相愿</p>
<p>
	　　了身非我有如<a>佛教</a>化众</p>
<p>
	　　留身心识离若佛无此神</p>
<p>
	　　云何分身化随前罪福报</p>
<p>
	　　各令充足愿今受后不受</p>
<p>
	　　现在亦如是杀害父母罪</p>
<p>
	　　亦现亦不现犹如拍毱报</p>
<p>
	　　神识之所染或逆或变悔</p>
<p>
	　　一意向清净无为大导师</p>
<p>
	　　舍身去俗累本无因缘法</p>
<p>
	　　其报如影响如有亦不有</p>
<p>
	　　邪见言真实痴网所缠裹</p>
<p>
	　　从黑还入黑不别清白法</p>
<p>
	　　戒忍有五行无畏无所惧</p>
<p>
	　　<a>定力</a>动大千降魔如使兵</p>
<p>
	　　人求无上道有退有进者</p>
<p>
	　　如河趣大海往多达者少</p>
<p>
	　　遭遇大悲缘善权渡<a>彼岸</a></p>
<p>
	　　佛为一切智无染无所著</p>
<p>
	　　我本行苦业舍国城妻子</p>
<p>
	　　除父母师长不惜身体命</p>
<p>
	　　如人行旷野渴乏须浆水</p>
<p>
	　　遇河泉池井自济无渴乏</p>
<p>
	　　人受四大身有定不定处</p>
<p>
	　　况识无善恶受报识明白</p>
<p>
	　　持戒七宝堂天女数百万</p>
<p>
	　　天乐自娱乐念念无愁想</p>
<p>
	　　佛力一切智遍润一切人</p>
<p>
	　　先进五<a>神通</a>甘露法自润</p>
<p>
	　　称扬四句义无前后中间</p>
<p>
	　　法法然炽法法性内外通</p>
<p>
	　　如我本所造爱使之所缚</p>
<p>
	　　展转五道中以为屋舍堂</p>
<p>
	　　天道琢石光寻究无有尽</p>
<p>
	　　盲龟浮木孔时时犹可值</p>
<p>
	　　人一失命根亿劫复难是</p>
<p>
	　　海水深广大三百三十六</p>
<p>
	　　一针投海中求之尚可得</p>
<p>
	　　一失人身命难得过于是</p>
<p>
	　　奉律持戒人处世难可值</p>
<p>
	　　于亿千万劫佛如优昙花</p>
<p>
	　　有缘众生等受化于佛道</p>
<p>
	　　断灭除结使永尽无想着</p>
<p>
	　　当佛说此颂时。十二那由他众生。信根坚立无有倾邪。皆发无上正真道意</p>
<p>
	　　菩萨处胎经光影品第二十五</p>
<p>
	　　尔时世尊于母胎中广说大乘不可思议。将欲灭度示现光影神德。令诸会者皆同一色。如佛金色无若干差别。诸天龙神阿修罗迦留罗紧那罗摩睺罗伽人与非人。及四部众比丘比丘尼优婆塞优婆夷。或有向或有得果。悉令同色。欲闻如来光影定意建立功德。解脱无碍四辩才智应对捷疾。想知灭尽所可救济。为人重担行来进止。不失威仪如诸<a>佛法</a>。常所讲说苦集灭道。导引众生入四意止。法成就断意觉力师子无畏。贤圣八道空无想愿。时会中有菩萨。名曰贤光。即从坐起偏露右臂右膝着地。叉手合掌前白佛言。如来应供正遍知明行足善逝世间解无上士调御丈夫天人师佛世尊。放此光明普照三千<a>大千世界</a>。此光明所化如佛化不。佛力功德非一非二。光明所接不可穷尽。此二<a>德行</a>有何差别。唯愿世尊。解释疑结。使未信人永无狐疑。尔时世尊告贤光菩萨曰。汝所问者。皆是如来神力。何以故。如来神光济度众生无所挂碍。从阎浮提上至果实天。光明远照演说<a>六度</a>无极。布施持戒忍辱精进禅定智慧。如佛神口度脱众生无彼无此。济度无数阿僧祇众生。皆是<a>佛光</a>荫凉覆盖。尔时光明有自然音响。而说颂曰</p>
<p>
	　　过去无数佛靡不放光明</p>
<p>
	　　一一诸光明说六度无极</p>
<p>
	　　戒忍解脱门乐法以自娱</p>
<p>
	　　初说三空定以次成就道</p>
<p>
	　　三毒等分人无缚无所著</p>
<p>
	　　结结四十八无救罪门无</p>
<p>
	　　非真行道人所可经历处</p>
<p>
	　　三活<a>欢喜</a>门神人迹可贵</p>
<p>
	　　上胜所经过得至无为岸</p>
<p>
	　　立行不退转无畏神力威</p>
<p>
	　　神光所接度非百亿万倍</p>
<p>
	　　如彼一光明分为微尘数</p>
<p>
	　　一尘作诸刹无数不可称</p>
<p>
	　　佛力不可尽非有亦非无</p>
<p>
	　　一光演<a>说法</a>度脱阿僧祇</p>
<p>
	　　法身自然空内外清净行</p>
<p>
	　　烦恼八万四定意不起乱</p>
<p>
	　　昔吾九十二劫数难可尽</p>
<p>
	　　端坐树王下行道不中退</p>
<p>
	　　人天须伦鬼劝请问我义</p>
<p>
	　　神光远接度度脱无央数</p>
<p>
	　　过去式弃佛留光后教化</p>
<p>
	　　得入彼光里消灭三毒患</p>
<p>
	　　次佛惟卫尊神德不可量</p>
<p>
	　　亦复留光明拯济苦恼人</p>
<p>
	　　拘那含牟尼特出三界尊</p>
<p>
	　　今在仙人山光影炳然着</p>
<p>
	　　句楼天中天无著无所染</p>
<p>
	　　寂灭入涅槃留光在后化</p>
<p>
	　　迦叶本无尊所度不可量</p>
<p>
	　　亦以光明德令度不度者</p>
<p>
	　　我释迦牟尼处胎而说法</p>
<p>
	　　身此光明彼遍满诸佛刹</p>
<p>
	　　此非小节人所可能筹量</p>
<p>
	　　唯佛能量佛功德无差别</p>
<p>
	　　当来诸佛等皆以光明化</p>
<p>
	　　现可度众生先光而后法</p>
<p>
	　　尔时世尊说此颂已。当其座上百七十亿众生。闻佛说此光明神德。皆发无上平等度意。</p>
		

	
	

		</div></div><hr><script charset='utf-8' src='../../js/footer.js'></script></body></html>