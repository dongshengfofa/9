<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 菩萨处胎经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 菩萨处胎经</center></div><div class='fo'><center>经文出处:来自无量光明网</center><br/><br>
			<p>
	　　<strong>第五卷 <a>菩萨</a>处胎经</strong></p>
<p>
	　　姚秦凉州<a>沙门</a>竺佛念译</p>
<p>
	　　入<a>六道</a>众生品第十五</p>
<p>
	　　尔时<a>世尊</a>入无量遍观定意。观察众会心怀犹豫。将欲决疑现以真实。即出右脚指蹈此地界。使六趣众生各各显行罗列跱立。尔时世尊告众会者。汝等见此六趣众生不乎。对曰。唯然见之。时彼会中有菩萨名曰<a>自在</a>。得<a>虚空</a>藏无尽法门。神智辩才应对无阂。此贤劫中十六圣子。最大者是。游十方刹施行佛事。即从坐起偏露右臂右膝着地。叉手合掌前白佛言。今如来应供正遍知明行足善逝<a>世间</a>解无上士调御丈夫<a>天人</a>师佛世尊。愿欲闻说六趣众生行业果报。所问微浅愿时发遣。尔时世尊于大众中和颜悦笑。诸佛如来常法。佛不妄笑笑有因缘。若有众生生梵天者。尔时佛微笑。有应作转轮圣王者。佛复微笑。有作狱卒者阎罗王者。时佛亦笑。有受饿鬼身者。佛即时笑。有作畜生王者。佛即亦笑。尔时世尊面门出五色光。普照三千大千刹土。即还摄光从顶上入。即告自在菩萨。汝所问者。乃是如来威神所接。亦是十方诸佛所护。能发此问。今当与汝一一分别诸六趣众生行业因缘。谛听谛听善思念之。唯然世尊。愿乐欲闻。佛告自在菩萨。汝今举目观东方梵天大梵天清净梵天乃至色究竟天。此诸天人先修梵行。皆是佛种修诸功德。以贪福报染着五乐。因缘<a>道果</a>皆受天身。计梵天福称量测度。今当与汝一一说之。满此三千大千刹土转轮圣王七宝导从。所谓七宝者。一者象宝。三十二牙毛色纯白。脚蹑莲花身能飞行。二者马宝。身绀青色髦鬣朱色。身能飞行所至无碍知人心念。三者珠宝。光明彻照遍满虚空。及四天下皆悉遍照。四者轮宝。轮有千辐雕文刻镂视之无厌。此第四无识。五者玉女宝。女中殊妙性行柔和。端正殊妙世之希有。不长不短不白不黑。身作优钵罗莲花香。口作牛头栴<a>檀香</a>。恭肃谦下知圣王志趣。六者典藏宝臣。王须宝时手执神器。用以[恋-心+廾]空泻则成宝取止随王。七者典兵宝。圣王出游须四种兵。王告之曰。吾今欲出巡游国界。速集兵众集我殿前勿令影移。即受王教回身东顾。象兵已集行列在东。回身南眄马兵已集行列在南。回身西顾车兵已集行列在西。回身北望步兵已集行列在北。转轮圣王随意所乘或马或象。或至弗干提郁单曰提拘耶尼提。游行四方足不蹈地。或百岁千岁数千百岁食福自然。计转轮圣王身满四天下。不如帝释身。何以故。帝释所领七宝宫殿玉女眷属。坐七宝殿堂天乐自娱。视东忘西视南忘北。快乐不可言。如彼释身不如第六天王。身有三十相神德自在。随形变化心念则成。所将兵众不可称数。功德福业布施无碍。如六天王等满四天下。不如一大梵天功德广大。典领三千大千刹土。诸梵天众无量无限不可称数。<a>寿命</a>极长过一贤劫其命乃终。尔时世尊告自在菩萨。汝今举目南看是无央数转轮圣王列住南方。转轮圣王功德多少如上所说。<a>五戒</a>十善恭奉贤圣持仙人戒八清净斋。根相连属为人慈愍无伤害心。受业果报其福难量。故得绍继转轮王位。佛告自在菩萨曰。汝今举目西看见师子王列住西面。以常六事跱立不动。毛色纯白胸臆方正皆由先身<a>德行</a>福报。虽受畜身分别<a>善恶</a>。足蹈莲花尘垢不染。终不<a>杀生</a>食肉饮血。师子一吼飞落走伏。斯亦五戒不犯三过故获斯报。虽堕畜生转身成道。佛告自在王菩萨。汝回目北顾视饿鬼七宝宫殿。左右眷属皆食自然<a>甘露</a>法味。虽名在饿鬼皆缘人中积善拥护。亦有神足到诸佛刹。礼敬诸佛禀受正要。可行知行可住知住。感动随时不守常法。游此忍界众善普会。转则成道亦复不久。佛告自在菩萨。汝回目下顾见阎罗王。以五事治化无有阿曲。云何为五。罪人在前即面诘问汝在人间知有佛有法有<a>比丘</a>僧有父有母耶。罪人报曰。实有大王。尔时圣王以偈问曰</p>
<p>
	　　杻械铁锁靽镬汤热铜柱</p>
<p>
	　　洋铜热钳叉偿对今不久</p>
<p>
	　　自造因缘本报业无人作</p>
<p>
	　　非父母兄弟谁能代受苦</p>
<p>
	　　我愿<a>出家</a>学守戒不妄犯</p>
<p>
	　　行<a>正法</a>平等犹尚日三煮</p>
<p>
	　　尔时阎罗王以五事问。即敕狱卒随罪轻重付令治之。彼罪人中闻<a>佛法</a>声罪灭福生。还复人身修治清净行。是谓菩萨六趣众生<a>报应</a>如是。自在菩萨<a>礼佛</a>足已还在本位。时彼会中有八千亿众生。不乐处苦堕六趣道。尽发无上寂灭空无去离<a>生死</a></p>
<p>
	　　菩萨处胎经转法轮品第十六</p>
<p>
	　　尔时世尊将欲示现诸佛无量遗体报应。令一切会<a>神通</a>菩萨学无学等。比丘<a>比丘尼</a>优婆塞优婆夷四众围绕。现生受报转大法轮。非沙门<a>婆罗门</a>魔若魔天所能转者。即以神足<a>定力</a>。放诸身节毛孔光明。远照十方诸佛刹土。一一光明皆有三千大千佛国。一一佛国皆有化佛。一一化佛皆有三千大千众生之类。一一诸佛与彼诸会者。说无尽法藏无量奇特无与等法。真际甚深所<a>说法</a>者。初中竟善除淫怒痴。以八解水洗除心垢。尔时诸佛于池水中化作七宝高台去池七仞。彼宝台上敷宝高座。于四角头皆悬金铃。众宝杂厕其间。悬缯幡盖五色赤黄。快乐不可言。尔时众生在座。闻法无尽之藏。端坐思惟心不错乱。皆愿欲闻如来秘要。尔时世尊如诸佛常法。复放肉髻光明。上至无数亿佛刹土。空界佛刹。佛名宝如来应供正遍知明行足善逝世间解无上士调御丈夫天人师佛世尊。见释迦文尼肉髻光明。即告彼土诸会菩萨。下方有佛。释迦文尼如来应供正遍知明行足善逝世间解无上士调御丈夫天人师佛世尊今在母胎广说深要无上法藏。引致十方诸神通菩萨。汝等可往礼敬问讯。并持我名问讯释迦文尼。德化日进游步康强耶。彼土众生易受化耶。汝等诣彼摄持威仪彼土众生。多诸恼害憍慢炽盛。尔时彼土菩萨。齐整法服五千七万二亿菩萨。礼彼佛足忽然不现来至忍土。释迦文尼佛复以定意神力。令彼来菩萨不见释迦文尼。说法道场周障四面。从阎浮提遍三千大千刹土。推求忍土释迦文尼佛。彼诸菩萨各各自相谓言。上虚空界我等刹土去此极远。向所见光将无释迦文尼佛取般<a>涅槃</a>放斯光耶。我等得无失天眼通耶。何以故。游至十方遍诸世界不知所在。各各发心内自思惟。我等宁可还至本界。作是念已各各不能至本佛刹。各怀恐惧衣毛皆竖。谓失神足疲厌心生。不能究尽无尽法藏。所以者何。皆是释迦文尼威神使然。佛悉知彼诸菩萨心。即以神足接诸菩萨在母胎中。尔时诸菩萨等加敬作礼。兼以佛遣问讯各一面坐。尔时释迦文尼名怛萨阿竭。复以神足之力放大光明。照东方炎世界。国名奇特。佛名深义如来应供正遍知明行足善逝世间解无上士调御丈夫天人师佛世尊。现在说法初中竟善。见大光明告诸菩萨。汝等庄严诣忍世界释迦文尼佛所。听无尽法藏多所<a>饶益</a>。何以故。彼土菩萨皆一生补处。必有奇特难思议法。诸菩萨等敬承<a>佛教</a>。礼彼佛足忽然不现。来至忍界释迦文尼佛所。头面礼足各坐一面。佛以神德召魔波旬。将有所感动故致魔来。尔时世尊知众生集。诸天作乐赞颂如来无量福业。佛告文殊师利。止诸天乐吾欲说法。佛告诸来会者。佛出于世亿千万劫时。时乃有如优昙钵花。菩萨摩诃萨漏尽神通根本法者。除想去念是谓有尽。不见漏尽无想法者。是谓无尽。菩萨摩诃萨计身缚着不至<a>彼岸</a>。是谓有尽。能去身想不在彼此。是谓无尽。菩萨摩诃萨缚结已解不住真际。是谓有尽。不见缚结空<a>无我</a>想。是谓无尽。菩萨摩诃萨入出入息观诸世界了无所有。是谓有尽。分别虚无不见有度无度。国界无若干。是谓无尽。菩萨摩诃萨<a>修行</a>十六<a>殊胜</a>之法。济度阿僧祇众生。是谓有尽。十六殊胜自性空寂。不见度不见不度。是谓无尽。菩萨摩诃萨广修刹土。为众生执苦不以为劳。是谓有尽。不见众生刹土清净不一不一。是谓无尽。菩萨摩诃萨奉戒修法入三脱门。是谓有尽。不见众生缺戒全戒。是谓无尽。菩萨摩诃萨晓了分别句义字义应适无方。是谓有尽。不见句义分别字义。是谓无尽。菩萨摩诃萨分别天道人道畜生饿鬼<a>地狱</a>。于中拔济使得<a>解脱</a>。是谓有尽。虽处五浊不染无所染亦无所著。是谓无尽。菩萨摩诃萨除贪贡高无增上慢。亦不自下修清净行。是谓有尽。法性空寂无自大心。不见慢惰于法有失。不见精勤受道果证。是谓无尽。菩萨摩诃萨庄严佛树演畅无数。音声清净普闻十方。破坏贪着使行布施。是谓有尽。不见世界成败起灭有贪著者。是谓无尽。菩萨摩诃萨以金刚心破<a>三界</a>结。从初发意至不退转。不见断灭有碍众生。是谓有尽。吾我贪着无吾无我。云何我我自无我亦无有我。是谓无尽。菩萨摩诃萨灭种姓名不着俗法。言是我所非我所。是父是母是兄是弟。我姓最胜彼姓不如。我族姓子彼非是族姓子。计名号者。是谓有尽。从初发意乃至成佛。不见有成亦不见佛。假号名字悉皆空寂不见有空。云何为空谁造此空。空自无空云何言空。是谓无尽。菩萨摩诃萨法说义说句说字说。从无明至行乃至生死。无明爱取法因缘不尽。迷惑颠倒无明所系。从冥入冥能拔济出。是谓有尽。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼。缚着系恋蠲除。无所著无明灭。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼灭。老死忧悲苦恼缘生。生缘有。有缘取。取缘爱。爱缘受。受缘触。触缘六入六入缘名色。名色缘识。识缘行。行缘无明。老死忧悲苦恼灭则生灭。生灭则有灭。有灭则取灭。取灭则爱灭。爱灭则受灭。受灭则触灭。触灭则六入灭。六入灭则名色灭。名色灭则识灭。识灭则行灭。行灭则无明灭。解了法性种种灭不灭。亦不见灭亦不见不灭。云何为灭灭无灭。是谓无尽。菩萨摩诃萨分别晓了起法尽法。起不知所从来。尽何知所从去。起亦无起尽亦无尽。是谓无尽。晓了起尽悉无处所如空无著。云何无著不见无著。无著无此无著。是谓无尽。菩萨摩诃萨欲得总持三昧四无碍慧。昼夜经行举身轻重。初习法观去地。初如阿摩勒果。渐如鞞醯勒果。转如呵梨勒果。去地如指影等。渐渐去地七人影等。此是俗禅凡夫仙学。菩萨于是学而不住。是谓有尽。心通无碍不住五通非不住通。解了诸法法性自然。无明真际皆悉自然亦无自然。云何自然。不见自然无自然。是谓无尽。菩萨摩诃萨以空灭想于色无受。等分众生不见差降。在闲靖处思惟识念。不见造色不见无造色。一向究竟向涅槃门。是谓有尽。念身非常施戒定意。不畏堕落没溺生死。虽处生死如鸟飞空不见形影。悉知无所有。是谓为火灭灰聚无有热气。求火主质无人无我无寿无命。观察分别谁所造作。识亦无识。十八界入推寻无本。百八爱着悉无所有。通达往来不见不可见。不可护持不见有持者。云何为持持无所持。是谓无尽。尔时座中有菩萨名曰金色。六通清彻深解佛慧。功德无量权变非一。欲问如来无尽之义。即从坐起偏露右臂右膝着地。叉手合掌前白佛言。齐何名为无尽义耶。佛告金色。菩萨摩诃萨无尽法者。无言无说。云何见问说无尽义。尔时世尊即与金色菩萨。而说颂曰</p>
<p>
	　　虚空无色像寻生亦无本</p>
<p>
	　　胎分无有量如河注乎海</p>
<p>
	　　无尽法宝藏三世佛父母</p>
<p>
	　　欲得求尽本正可生惑心</p>
<p>
	　　解了<a>法相</a>空尘垢灭无余</p>
<p>
	　　成佛金刚身庄严众相具</p>
<p>
	　　分别佛身空内外无所著</p>
<p>
	　　虽演无尽宝亿万不说一</p>
<p>
	　　尔时如来说无尽宝时。现坐菩萨学无学等。发意趣向无尽法藏。诸天龙神人与非人。皆发无上立不退转</p>
<p>
	　　菩萨处胎经五神通品第十七</p>
<p>
	　　尔时座中有菩萨名曰妙胜。具足<a>六度</a>善权方便。所在<a>教化</a>靡不周遍。处处入众见靡不喜。正观定意为世<a>福田</a>。若善男子善女人遭此菩萨摩诃萨。诸恶除尽普发福庆。思惟平等<a>不二法门</a>。恒以如幻如化如梦法。济渡群生修治佛道无有彼我。尔时妙胜菩萨即从坐起。叉手合掌前白佛言。善哉世尊。五神通菩萨云何得知分别其行。修习何法得神通道。佛告妙胜。谛听谛听善思念之。吾当为汝分别通慧。唯然世尊愿乐欲闻。佛言。妙胜。此欲界中善男子善女人。不须眼通生便彻见一阎浮内众生之类。粗细好丑青黄赤白。城郭屋舍山岩树木。或有善男子善女人。眼能观二天下三天下四天下。不须眼通生便观见。或有善男子善女人。不须眼通耳通清彻。闻一天下男声女声马声车声。所闻声响即能别知。不修耳通一一晓了。或有善男子善女人。不习不学自识<a>宿命</a>。吾从某处来生此间。父姓某母姓某。兄弟姊妹名姓种族尽能别知。或有善男子善女人。不修习神通。知他人心行善行恶。斯趣恶道斯趣善道。此生天上此生人中。此生饿鬼此<a>生地</a>狱此生畜生。此是有缘众生。此是<a>无缘</a>众生。或有善男子善女人身能飞行。周旋往来不修身通。身便能飞无所触碍。履空如地履地如虚。佛告妙胜。此五种人非实神通退法众生。或有善男子善女人修眼圣通。除色断垢念不移易。究竟道门。何谓道门。三空定是。便能得见一千天下二千天下三千大千天下。或有善男子善女人修耳圣通。寂然入定清净闻一天下千天下二千天下三千大千天下。男声女声象声马声车乘钟鼓之声。一一分别知声好恶。此声生天知声生人。知声生饿鬼知声生畜生知声生地狱。知声有缘众生。知声无缘众生。皆悉分别一一晓了。或有善男子善女人清净<a>修道</a>。除去识垢内外无瑕。得意圣通自识宿命。一生二生三生四生。乃至无数阿僧祇劫所从来处。父母兄弟国土清净。悉能识知。或有善男子善女人。修六神通解知法性。强记不忘意止觉道。分别三明定意不乱。便能得知他人心念。一生二生三生四生。乃至无数阿僧祇劫所从来处。皆悉知之。父母兄弟国土清净名姓种族皆悉知之。或有善男子善女人思惟法观。以心持身以身持心。食知止足睡眠觉寤。意想如空于淫怒痴亦不殷勤。计身无我心法清净。<a>意识</a>以定便能举身。一鼓二鼓乃至七鼓渐渐习定。游一天下二天下乃至三千大千刹土。入地如空山河石壁无所挂碍。或有善男子善女人临当成佛。以智慧力除众生垢。坐树王下端坐思惟。自发誓愿吾不成佛不起于坐。如我曩昔坐阎浮树下。三十八日观树思惟。发此誓时感动天地六返震动。弊魔波旬。将诸兵众雨沙砾石雷电震吼。不能令吾动于一毛。何以故。慈润普遍愍众生故得成作佛六通清彻。尔时世尊即说颂曰</p>
<p>
	　　凡夫所得通犹如诸飞鸟</p>
<p>
	　　有近亦有远不离生死道</p>
<p>
	　　佛通无碍法真实无垢秽</p>
<p>
	　　念则到十方往反不疲惓</p>
<p>
	　　以慈念众生得通无挂碍</p>
<p>
	　　仙人五通慧转退不成就</p>
<p>
	　　我通坚固法要入涅槃门</p>
<p>
	　　尔时世尊与妙胜菩萨说此法时。有百七十亿众生。舍俗五通得六通慧</p>
<p>
	　　菩萨处胎经识住处品第十八</p>
<p>
	　　尔时座中有菩萨名曰普光。大慈大悲神足自在。好乐深奥功德成就从无央数阿僧祇劫。拯济众生拔苦根本得六神通。所经过处佛事不断。即从坐起偏露右臂右膝着地。叉手合掌前白佛言。既闻如来分别六通无所挂阂遍满十方诸佛世界。假令诸佛正法平等无有差别。今此识法住无所住。六通识法识是一法为若干。若识是一法。如来金色神足道场得游诸佛刹土。为识致身。为身致识。若身致识则无六通。若识致身此名一法无身无识。唯愿世尊。报我此义。佛告普光菩萨。汝所问义。为第一义问。为世俗义问。若俗义问。识法若干无有定相。第一义问。则无身无识。何以故。分别识法自性空寂。无来无去亦无染着。汝问金色。此有为法五阴成就。非自然法非第一义。佛色身法。于第一义则为有失。我今为汝说识相法。菩萨行六通。身识共俱。非识先身后。非身先识后。何以故。相法自然。识不离身身不离识。犹如二牛共一轭。若黑牛前白牛后。则种不成就。若白牛前黑牛后。种亦不成就。非黑牛前白牛后。非白牛前黑牛后。则种成就。神足道果亦复如是。身识共俱无有前后中间。如来色身有前有后有中间。此世俗法非第一义。于虚寂法无有若干。尔时世尊即说颂曰</p>
<p>
	　　如来金色体三世所奉敬</p>
<p>
	　　为人作重任无上无极尊</p>
<p>
	　　忉利诸天人昼夜散花香</p>
<p>
	　　梵天及营从作乐而娱乐</p>
<p>
	　　于百由旬内遍满虚空界</p>
<p>
	　　高声称善哉佛识不可见</p>
<p>
	　　无内外中间为世愚惑故</p>
<p>
	　　现有六通法过去无数佛</p>
<p>
	　　光相亦如今欲求识法本</p>
<p>
	　　寂灭不可见菩萨六通道</p>
<p>
	　　现尽无有尽出息入息念</p>
<p>
	　　不着三界有观身内外净</p>
<p>
	　　金色空无著识法亦如是</p>
<p>
	　　无去来现在五阴性清净</p>
<p>
	　　无今身后身一一分别相</p>
<p>
	　　永到安隐处识相有六事</p>
<p>
	　　亦名六障法六识所住处</p>
<p>
	　　生灭不可尽犹如水上泡</p>
<p>
	　　一灭已复生识法自然空</p>
<p>
	　　流驰满诸方我本所造行</p>
<p>
	　　身识二事俱独步无等侣</p>
<p>
	　　说法无上道诸法识为本</p>
<p>
	　　所向随身相虽住亦不住</p>
<p>
	　　教化苦恼者眼见前色法</p>
<p>
	　　识在中间障非色来入眼</p>
<p>
	　　亦不眼就色分别此彼法</p>
<p>
	　　由识知善恶识自无识法</p>
<p>
	　　耳声鼻香别六业自生缘</p>
<p>
	　　故造善恶行声不来就耳</p>
<p>
	　　鼻口意亦尔法法相因缘</p>
<p>
	　　无著空无法贤圣八品道</p>
<p>
	　　三十七行观虚空寂然界</p>
<p>
	　　无相无有愿行有白黑报</p>
<p>
	　　受对识分别欲求识实相</p>
<p>
	　　不见有住处庄严佛刹土</p>
<p>
	　　四等无所畏解了诸法空</p>
<p>
	　　识灭行亦灭菩萨成道果</p>
<p>
	　　无去来今法识如幻化道</p>
<p>
	　　不住于彼此识灭归虚空</p>
<p>
	　　假号无真实初入四空定</p>
<p>
	　　除想无系着竖显高法幢</p>
<p>
	　　演畅识相法前识非后识</p>
<p>
	　　亦不离于识三界第一尊</p>
<p>
	　　乃能究识性如人在山顶</p>
<p>
	　　通达见四远分别善恶行</p>
<p>
	　　天眼通第一远见十方界</p>
<p>
	　　有黠智慧人如掌观明珠</p>
<p>
	　　尔时世尊说此颂时。八十四亿众生。欲得远离六识法相。不乐生死<a>流转</a>五道。发弘誓心住无识地</p>
<p>
	　　菩萨处胎经善权品第十九</p>
<p>
	　　尔时座中有菩萨名曰举手。前白佛言。世尊。愿闻菩萨摩诃萨权变无数不可称计。佛言。菩萨摩诃萨常行善权。非此非彼非两中间。随前适化义说句说思惟义。趣庄严佛土六度无极乃至相知灭。方便导引无所挂阂。不自贡高亦无憍慢。容貌端正法服齐整。受前信施非度不舍。光相端严言说清净。为一众生住寿亿劫。留形在后余方教化。如是分身难可思量。所可游化无觉知者。在鬼神界现大神力。亦使彼鬼度化众生。展转相教不失道教。复次权变作佛形像光相炳然。其有睹见及闻所说法。初中竟语安隐快乐。<a>禅定</a>觉道明慧解脱。契经偈经记经授决经。处经出要经。广长经聚经生经广普经。未曾有经现经转经。譬喻经因缘经。随所趣向与说深法解空无我。众生所念各各不同。能令一切入解脱门。譬如众源陂池。五河驶流各各有名。悉归于海便无本名。亦如须弥跱立难动。杂色众鸟往依附止。皆同一色便无本色。菩萨摩诃萨教化众生净佛国土。亦复如是。众生心识所念不同若干思想。能令一切至解脱门想定意灭。便无本念同一解脱。是谓菩萨摩诃萨权变适化不可测量。尔时世尊即说颂曰</p>
<p>
	　　譬如田农夫选择良美地</p>
<p>
	　　下种不失时溉灌以时节</p>
<p>
	　　长养苗成就不霜虫蝗灾</p>
<p>
	　　究竟获果实收藏无忧畏</p>
<p>
	　　菩萨真实法六度无极田</p>
<p>
	　　消除悭贪心溉以甘露水</p>
<p>
	　　善权方便道明了去就法</p>
<p>
	　　导引众生类得至不灭处</p>
<p>
	　　生老病烦恼烧诸心善根</p>
<p>
	　　善权方便护解了去就法</p>
<p>
	　　夫人欲出家禁戒以为首</p>
<p>
	　　不着饰好法行权菩萨道</p>
<p>
	　　毕命不惜身不犯如毫厘</p>
<p>
	　　身如草土粪随人所[国*爪]割</p>
<p>
	　　忍如安明山坚固不可沮</p>
<p>
	　　护戒方便道毁誉无增减</p>
<p>
	　　出冥在明处菩萨善权道</p>
<p>
	　　现身在人间哀愍一切故</p>
<p>
	　　或现微细形出入无挂碍</p>
<p>
	　　道场诸佛坐灭结更不生</p>
<p>
	　　其有至道场结尽永无余</p>
<p>
	　　亦如大导师将诸商贾等</p>
<p>
	　　入海采珍琦珊瑚琥珀珠</p>
<p>
	　　明月随意宝安隐还本国</p>
<p>
	　　父母诸兄弟眷属奴婢使</p>
<p>
	　　和悦心<a>欢喜</a>如定除去想</p>
<p>
	　　行权菩萨等搜求无尽藏</p>
<p>
	　　了别珍琦妙自用璎珞身</p>
<p>
	　　善权导师长六度为妻息</p>
<p>
	　　四等心覆盖尘垢不着心</p>
<p>
	　　世多愚惑人守悭不布施</p>
<p>
	　　积财千万亿称言是我有</p>
<p>
	　　临欲寿终时眼见恶鬼神</p>
<p>
	　　刀风解其形无复出入息</p>
<p>
	　　贪识随诸恶受报甚苦辛</p>
<p>
	　　将至受罪处变悔无所及</p>
<p>
	　　佛以权智度就彼而说法</p>
<p>
	　　利根自省罪悔心不藏匿</p>
<p>
	　　闻法得度脱菩萨善权道</p>
<p>
	　　如人生便盲不识玄黄色</p>
<p>
	　　遭遇圣巧匠疗治以法药</p>
<p>
	　　昔闻有五色青黄赤白黑</p>
<p>
	　　既得明眼识不别青黄赤</p>
<p>
	　　菩萨善权道分别至究竟</p>
<p>
	　　荡除八难法不生亦不灭</p>
<p>
	　　尔时世尊说此颂已。有百亿<a>居士</a>行善权道。毕竟无为住无住地。</p>
		

	
	

		</div></div><hr><script charset='utf-8' src='../../js/footer.js'></script></body></html>