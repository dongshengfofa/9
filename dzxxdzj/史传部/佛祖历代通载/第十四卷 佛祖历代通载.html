<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十四卷 佛祖历代通载' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十四卷 佛祖历代通载</center></div><div class='fo'><center>经文出处:来自无量光明网</center><br/><br>
			<p>
	　　<strong>第十四卷 <a>佛祖</a>历代通载</strong></p>
<p>
	　　嘉兴路大中祥符禅寺住持华亭念常集</p>
<p>
	　　唐</p>
<p>
	　　(一癸卯)代宗豫改年广德(肃宗长子。玄皇诸孙百余人代居长为嫡孙即位。后用元载为相。而黜李泌。及诛元载复用杨绾。年五十三崩紫宸内殿。葬元陵。在位十七年)</p>
<p>
	　　(乙巳)改年永泰○九月铸金铜佛像于光顺门。率百僚拜祀之。十月吐蕃寇逼京师。内出仁王经。辇送西明诸寺。置百尺高座讲之。寇平○帝梦六祖惠能大师请衣钵归于曹溪。翌日遣中使送还。是时寇难屡逼。帝寖以为忧。宰相王缙曰。国家庆祚灵长福报所凭。虽多难无足道者。禄山思明毒流方煽而皆有子祸。仆固怀恩临敌而踣。群戎来寇未及战辄去。非人事也。帝由是笃意佛道修祠祀。诏天下官司无棰辱僧尼。禁中讲诵仁王护国经。诏命不空<a>三藏</a></p>
<p>
	　　(二)重译旧本。帝亲为之序。官不空特进鸿胪卿。是年诏法师良贲。于大明宫之桃园。造新仁王经疏成。贲以表进呈。略曰。洗心涤虑扣寂求音。发明启自天宫。加被仰凭佛力。咸约经论演畅真宗。亦犹集群玉于荆山。约百川于溟海。火生于木。并两曜而俱明。识转于如。体一相而等照。成道者法也。载法者经也。广度群有同于大通。足菩提心如陛下意。帝览之称善。改大历元年</p>
<p>
	　　(三丙午)道义禅师。是年建金阁寺。敕十节使助之以二税。七月。始作<a>盂兰盆</a>会于禁中。设高祖太宗已下七圣位。备銮舆建巨旛。各以帝号标其上。自太庙迎入内道场。铙吹鼓舞旌幢烛天。是日立仗百僚于光顺门迎拜导从。自是岁以为常癸未太庙二宫生<a>灵芝</a>。帝赋诗美之。百僚皆属和</p>
<p>
	　　(四丁未)○大教东被七百年矣</p>
<p>
	　　七月。宰相杜鸿渐。出抚巴蜀。至益州遣使诣白崖山请禅师无住入城问法曰。<a>弟子</a>闻今和上说无忆无念莫妄三句法门。未审此三句是一是三。无住曰。无忆名戒。无念名定。无妄名慧。然一心不生则具戒定惠。非一非三也。曰后句妄字莫非从心否。无住曰。从女者是。曰有据否。无住曰。法句经云。若起精进心是妄非精进。若能心不妄精进无有涯。又问。师还以三句接人否。对曰。初心学人还令息念澄停识浪清水影现。悟无念体寂灭现前。无念亦不立也。时庭树鸦鸣。公曰。师还闻否。曰闻。鸦去矣。又问。师今闻否。曰闻。公曰。鸦去无声。云何言闻。无住顾四众曰。<a>正法</a>难闻。各宜谛听。闻与不闻非关闻性。本来不生今亦不灭。有声之时。是声尘自生。无声之时。是声尘自灭。而此闻性不随声生不随声灭。悟此闻性则免声尘<a>流转</a>。乃至色香味触亦复如之。当知闻无生灭闻无去来。公与僚属喜跃称善。又问。弟子顷着起信论疏二卷。得名解<a>佛法</a>否。曰夫造疏皆用心思量分别。但可着成传益初学。据论云。知一切法从本以来离言说相离文字相离心缘相毕竟平等无有变异。唯是一心故名真如。今相公着言说相著名字相着心缘相。既着种种相。何由体解佛法。公稽首曰。师今从理确论。合心地法门实不思议。然何由得不生不灭契<a>解脱</a>去答曰。见境心不起名不生。不生即不灭。既无生灭即不被前尘所缚。当处解脱。公曰。何谓识心见性。答曰。一切学道人<a>随念</a>流浪。盖为不识真心不见本性。真心者。念生亦不顺生。念灭亦不依寂。不来不去不定不乱。不取不舍不沈不浮。无为无相活鱍鱍平常<a>自在</a>。此心体毕竟不可得。无可知觉。触目皆如。无非见性也。鸿渐由是栖心<a>禅悦</a>。尝有诗云。长愿追禅理安能揖化源。晚以疾辞宰相。释位三日而薨。临终沐浴俨朝服加<a>僧伽</a>黎剃须发而逝。遗命依<a>沙门</a>法葬</p>
<p>
	　　论曰。无住<a>说法</a>简当明妙。雅合首楞严所谓闻无生灭之旨。宜乎闻者悟悦而信解也。鸿渐灵武策立功臣。家世奉佛。其临终剔发须服僧衣。遂与宋朝王文王公旦肖焉。虽文正公巨德元勋完名高节卓冠名臣之表非鸿渐所能仿佛。然暮年付嘱诸子及其友杨文公大年。丁宁曲折。文公谈苑着之甚详。兹可想见知佛之深而见道之明也。呜呼吾宗直指当人见闻觉知。一段大事本尔现成。柰何人自弃昧往往终身役役为他间事长无明者。天下碌碌皆是。若二公能自回头存心后世打彻大事。夫岂易得也哉</p>
<p>
	　　(五戊申)清凉国师澄观。字大休。会稽人。姓夏侯氏。生于开元戊寅。身长九尺四寸。垂手过膝。口四十齿。目光夜发。昼乃不眴。天宝七年<a>出家</a>。至肃宗二年丁酉受具。是年奉诏入内敕译华严。初至德中即以十事自励曰。体不捐沙门之表。心不违如来之制。坐不背法界之经。性不染情碍之境。足不履尼寺之尘。胁不触居土之榻。目不视非仪之彩。舌不味过午之肴。手不释圆明之珠。宿不离衣钵之侧。从牛头忠径山钦。问西来宗旨。授华严圆教于京都诜禅师。至是大历三年代宗诏入内。与大辩正三藏译经。为润文大德。既而辞入五台大华严寺覃思华严。以五地<a>圣人</a>栖身佛境心体真如。犹于后得智起世俗心学<a>世间</a>解。繇是博览六艺图史九流异学华夏训诂竺经梵字及四围五明圣教世典等书。靡不该洽。至建中四年下笔着疏。先求瑞应。一夕梦金容当阳山峙。光相颙颙。因以手捧咽面门。既觉而喜以谓获光明遍照之征。自是落笔无停思。乃以信解行证。分华严为四科。理无不包。观每慨旧疏未尽经旨。唯贤首国师颇涉渊源。遂宗承之制疏。凡历四年而文成。又梦身为龙。矫首南台尾蟠北台。宛转凌虚鳞鬣耀日。须臾变百千数蜿蜓青冥。分散四方而去。识者以为<a>流通</a>之像也。初为众讲之。感景云凝停讲堂庭前之空中。又为僧睿等着随疏演义四十卷随文手镜一百卷云</p>
<p>
	　　(六)是年帝召国师惠忠入内。引太白山人见之。帝曰。此人颇有见解。请师验之。忠曰。汝蕴何能。山人曰。忝识山识地识字善算。曰山人所居之山。是雄山是雌山。山人茫然不能对。忠曰。识地否。曰识。忠指殿上地问曰。此是何地。答曰。容弟子算方知。忠曰。识字否。曰识。忠于地上画一画曰。此甚字。山人曰。是一字。忠曰。土上一画是王字。何谓一字耶。又问。能算否。曰能。忠曰。<a>三七</a>是多少。山人曰。国师琉弟子。三七岂非二十一。忠曰。却是山人算贫道。三七是十。何谓二十一。复问。更有何能。答曰。弟子纵有亦不敢向国师开口。忠曰。纵汝有能。亦俱未是。师却谓帝曰。问山不识山。问地不识地。问字不识字。问算不解算。陛下何处得此懵汉来。帝谓山人曰。朕有国位不足为宝。师乃国宝也。山人曰。陛下真识宝者矣</p>
<p>
	　　(七)是岁诏径山道钦禅师至阙下。帝亲加瞻礼。一日师在内庭。见帝起立。帝曰。师何以起。钦曰。檀越何得向四威仪中见贫道。帝悦谓忠国师曰。朕欲赐钦师一名。忠欣然奉诏。遂赐号国一禅师。后辞归本山。马祖大师令门人智藏问十二时中以何为境。师曰。待汝回去时有信。藏曰。只今便回。师曰。传语却须问取曹溪。又僧问。如何是祖师西来意。师曰。汝问不当。曰如何得当。师曰。待吾灭后却向汝说。至贞元八年示寂。赐谥大觉禅师</p>
<p>
	　　(八己酉)牛头惠忠禅师示寂。师得法于威师。为牛头宗第六祖。平生一衲不易器用唯一铛。尝有供僧谷二廪。盗者窥伺虎为守。县令张逊者入山顶谒。问师有何徒弟。曰有三五人。逊曰。可得见否。师敲床三下有三虎哮吼而出。逊惊怖而退。及移居庄严寺将建法堂。有古树群鹊巢其上。师谓巢曰。此地建堂女可速去。言讫群鹊迁巢他树。及筑基有二神人定其四角。潜资夜役不日而成。由是学徒云集。师有安心偈曰。人法双净。<a>善恶</a>两妄。直心真实。菩提道场。至是将终。石室前挂铛树挂衣藤无故枯死。师集众布萨讫净发浴身。是夕有瑞云覆其院。空中复有天乐之声。诘旦怡然坐化。俄顷风雨暴作震折林木。有白虹贯于岩[坚-臣+(虍-七+(一/谷))]云</p>
<p>
	　　(九庚戌)西域大耳三藏至京师。自云得他心慧眼。帝令入光宅寺。请国师惠忠试验。忠问。汝得他心通耶。对曰。不敢。忠曰。汝道老僧即今在什么处。三藏云。和上是一国之师。何得往天津桥看弄猢孙。又问。老僧即今在什么处。三藏曰。和上是一国之师。何得去西川看竞渡。忠第三问语亦如前三藏良久罔知去处。忠叱曰。这野狐精。他心通在什么处。三藏无对</p>
<p>
	　　论曰。四祖下融大师横说竖说。犹未知向上关棙子。此黄檗运公语也。以黄檗大机大用逸格手段。作如是说则其然矣异时学人相似语言以为禅道者。凡贬剥诸方往往犹不止于此。呜呼世谓学不躐等。矧吾宗单传心印用以了<a>生死</a>者。其可以躐等乎。观牛头诸祖道盛一时。于死生之际感验昭著。有生而百鸟[衔-金+缶]花虎狼给侍者。有灭而鸟兽哀鸣逾月乃止者。有异香经旬而歇者。有山林变白溪涧绝流者。有空中神旛从西而来绕山数匝者。有所居旧院林木变白七日而复者。及是忠禅师所感。皆不思议事。出于造化之表。自非神德妙行蔽天地而不耻关百圣而不惭者曷以臻此邪。如大耳三藏。分证小果得五<a>神通</a>。及见国师初二度国师以有所缘心则灼见其处。及第三度国师入甚深秘密大寂定门。大耳于是茫然不知。然则证果有阶级。大道有浅深。端不诬矣。或谓巫咸相壶子揕拟国师者。自性圆通与夫区区术数。乌可同年而语哉</p>
<p>
	　　(十)是年大广智三藏不空示疾。诫门人曰。普贤行愿出无边法门。汝等勤而行之。宜观菩提心本尊大印直诠阿字。了法无生证大觉身。又命弟子赵迁执笔。授所撰<a>涅槃</a>轨范以贻后世。使准此送终。以表辞帝。诏遣内使赐。汤药劳问。就加开府仪同三司肃国公食邑三千户。辞让数四不允。不空叹曰。吾以法济世。不意垂死滥污封爵。乃以先师金刚智所付法物。因中使李宪诚进之。遂沐浴更衣。吉祥安卧而寂。阇维顶骨不坏。中含<a>舍利</a>光彩夺目。御史严郢撰纪德碑。太常徐浩书之于石。其辞曰</p>
<p>
	　　和上讳不空。西域人也。氏族不闻于中夏。故不书。玄宗烛知至道。特见高仰。迄肃宗代宗三朝。皆为灌顶国师。以玄言德祥开佑至尊。代宗初以特进大鸿胪褒表之。及示疾不起。又就卧内加开府仪同三司肃国公。皆牢让不允。特赐法号曰大广智三藏。大历五年夏六月癸未。灭度于京师大兴善寺。代宗为之废朝三日。赠司空追谥大辩正广智三藏。和上荼毗日。诏遣中谒者赍祝文祖祭。申如在之敬。睿词深切加荐令芳。礼冠群伦举无与比。明年九月。诏以舍利起塔于旧居寺院。和上性聪朗博观前佛法藏要旨。缁门独立邈荡荡其无双。稽夫<a>真言</a>字仪之宪度。灌顶升坛之轨迹。即时成佛之速。应声储祉之妙。天丽且弥地普而深。固非未学所能详也。敢不概见序其大归。昔金刚萨埵亲于毗卢遮那佛前受瑜伽最上乘义。后数百年传于龙猛<a>菩萨</a>。龙猛又数百年传于龙智阿阇黎。龙智传金刚智阿阇黎。金刚智东来传于和上。和上又西游<a>天竺</a>师子等国。诣龙智阿阇黎。扬搉十八会法。法化相承自毗卢遮那如来至于和上。凡六弃矣。每斋戒留中导迎善气。登礼皆答福应较然。温树不言莫可纪已。西域隘巷狂象奔突。以慈眼视之。不旋踵而象伏不起。南海半渡天吴鼓骇。以<a>定力</a>对之。未移晷而海静无浪。其生也。母氏有毫光照烛之瑞。其没也。精舍有池水竭涸之异。凡僧夏五十享年七十。自成童至于晚暮。常饰供具坐道场浴兰焚香入佛知见。五十余年晨夜寒暑未尝有倾欹懈倦之色。过人绝远乃如是者后学升堂诵说。有师法者非一。而沙门惠朗受补处之记。得传灯之旨。继明佛日绍六为七。至矣哉。於戏。法子永怀梁木将绝本行。托予勒崇。昔承微言今见几杖。光仪眇汉坛宇清怆。綦书昭铭小子何让。铭曰。呜呼大士。起我三宗。道为帝师。秩为仪同。昔在广成轩后顺风。岁逾三千。复有肃公。瑜伽上乘。真语密契。六叶授受。传灯相继。述者牒之。烂然有第。陆伏狂象。水息天吴。慈心制暴。慧力降愚。寂然感通。其可测乎。两楹梦奠。双树变色。司空宠终。辨正旌德。天使祖祭。宸衷凄恻。诏起宝塔。旧庭之隅。下藏舍利。上饰浮图。迹殊生灭。法离有无。刊石为碣。传之大都</p>
<p>
	　　(十一辛亥)越州律师昙一卒。补[门@非]梁肃制其碑曰。释氏先律师。讳昙一字觉胤。报年八十。僧夏六十一。以大历六年十二月七日。灭度于越州开元寺。迁座起塔于秦望山之阳。制缞会葬者以千百数。大师南阳张氏。曾祖隋太常恒。始家会稽之山阴。大师诞钟粹气聪悟夙发。幼学五经因探禹穴。至云门寺遂依沙门谅公出家。景龙中剃度。寻受具戒。天纵辩慧益以轨仪。翕然已为人望矣。开元初西游长安。观音亮律师见而奇之。授以毗尼之学。又依崇圣寺坛子法师。学俱舍唯识。从印度大沙门<a>无畏</a>。受菩萨戒。探道睹奥出类拔萃。期月之间名动京师。大师崖岸峻峙机神坦迈。体识详雅应用虚明。得三藏之隐赜。究诸宗之源底。加以素解玄儒旁总历纬。长老闻风而悦服。公卿下榻以宾礼。由是与少保兖国公陆公象先贺宾客知章李北海邕徐中书安贞褚谏议庭诲。为儒释之游莫逆之友。其导世皆先之以文行。弘之以戒定。入兰室而馨香自发。临水镜而毫发必鉴。不知其所由然矣。开元二十六年。复归会稽。谓人曰。三世佛法戒为根本。本之不<a>修道</a>远乎哉。故设教以尸罗为主。取邺郡律疏。合终南事钞。括其同异详发正义。学徒赖焉。大凡北际河朔南越荆闽。四分之宗自我而盛。烈炬之破昏黑。群流之赴涧泽。适来之时行化也如彼。有为而生乘化而息。草木潜润慈云<a>无心</a>。适去之时处顺也如此。人世迁转道存运往。瞻望不见寂寥空山。哀哉。铭曰。越水漫漫。崇山回合。大师化灭。式建灵塔。缅慕上士。诞修净法。有威有仪。不洼不杂。德溥化洽。云从海纳。勒铭垂后。千万亿劫</p>
<p>
	　　(十二)是岁淮南节度使杨州牧御史大夫张延赏状舒州三祖行实。请谥于朝。夏四月。天子赐谥曰镜智禅师。刺史独孤及制赐谥碑曰。按前志。禅师号僧粲。不知何许人。出见于周隋间。传教于惠可大师。抠衣邺中。得道于司空山。谓身相非真。故示有疮疾。谓法<a>无我</a>。故居不择地。以众生病为病。故所至必说法。度人以一相。不在内外中间。故必言不以文字。其教大略以寂照妙用。摄群品流注生灭。观四维上下。不见法不见身不见心。乃至心离名字身等空界。法同梦幻无得无证。然后谓之解脱。禅师率是道也。上膺付属下拯昏疑。大云垂荫国土皆化。谓南方教所未至。我是以有罗浮之行。其来不来也。其去无去也。既而以<a>袈裟</a>与法。俱付悟者。道存影谢遗骨此山。今二百岁矣。皇帝即位后五年。岁次庚戌。某剖符是州登禅师遗居。周览尘迹明征故事。其荼毗起塔之制。实天宝景戌中。别驾前河南尹赵郡李公常经始之。碑版之文隋内史侍郎河东薛公道衡唐相国河南房公琯继论撰之。而尊道之典易名之礼。则朝廷方以多故而未遑也。长老<a>比丘</a>释湛然。诵经于灵塔之下。与涧松俱老。痛先师名氏未经邦国焉。与禅众寺大律师澄俊。同寅协恭亟以为请。会是岁嵩山大比丘释惠融至自广陵。胜业寺大比丘释开悟至自庐江。俱慕我禅师后七叶之遗训。日相与叹塔之不命号之不崇。惧象法之根本坠于地也。愿申无边众生之弘。誓以纾罔极杨。州牧御史大夫张公延赏以状闻。于是六年夏四月。上霈然降兴废继绝之诏。册谥禅师曰镜智。塔曰觉寂。以大德僧七人扫洒供养。天书锡命煇焕崖谷。众庶踊跃谓大乘中兴。是以大比丘众议立石于塔东南隅。纪心法兴废之所以然。某以谓初中国之有<a>佛教</a>。自汉孝明始也。历魏晋宋齐及梁武。言第一义谛者不过布施持戒。天下惑于<a>报应</a>而人未知禅。世与道交相丧。至菩提达磨大师。始示人以诸佛心要。人疑而未思。惠可大师传而持之。人思而未修。迨禅师三叶其风寖广。真<a>如法</a>味日渐月渍。万木之根茎枝叶悉沐我雨。然后空王之密藏。二祖之微言。始行于世间浃于人心。当时闻道于禅师者。其浅者知有为无非<a>妄想</a>。深者见<a>佛性</a>于言下。如灯照物。朝为凡夫夕为圣贤。双峰大师道信其人道。其后信公以传弘忍。忍传惠能神秀。秀公传普寂。寂公之门徒万人。升堂者六十有三。得自在惠者一。曰弘正。正公之廊庑。龙象又倍焉。或化嵩洛。或之荆吴。自是心教之被于世也。与六籍侔盛。於戏微禅师吾其二乘矣。后代何迷焉。庸讵知禅师之下生不为诸佛故现比丘身以救浊劫乎。亦犹尧舜既往周公制礼。仲尼述之游夏弘之。使高堂后苍徐孟戴庆之徒可得而祖焉。夫以圣贤所振为木铎。其揆一也。诸公以为司马子长立夫子世家。谢临川撰惠远法师碑铭。今将令千载之后知先师之全身禅门之权舆王命之追崇在此山也。则扬其风纪其时宜在法流。某尝味禅师之道也久。故不让。其铭曰。人之静性。与生偕植。智诱于外。染为妄识。如浪斯鼓。与风动息。淫骇贪怒。为刃为贼。生死有涯。缘起无极。如来悯之。为辟度门。即妄了真。以证觉源。启迪心印。贻我后昆。间生禅师。俾以教尊。二十八世。迭付微言。如如禅师。应期弘宣。世溷法灭。独与道全。童蒙来求。我以意传。摄相归性。法身乃圆。性身本空我为说焉。如如禅师。道既弃世。将二十纪。朝经乃届。皇明昭贲。亿兆摸拜。凡今后学。入佛境界。于取非取。谁缚谁解。万有千岁。此法无坏</p>
<p>
	　　(十三壬子)鲁郡公颜真卿。撰抚州宝应寺律藏院戒坛记曰。如来以身口意业难调伏也。净尸罗以息其内。行住坐卧四威仪摄善心也。明布萨以昭其外。故曰。波罗提木叉是汝之师。则憍陈如之善来。迦叶波之尚法。诸声闻三归约众。十四年以八敬度尼羯磨相承。其致一也。汉灵帝建宁元年。有北天竺五叶门支法领等。始于长安译出四分戒本兼羯磨。与大僧<a>受戒</a>。至曹魏有天竺十尼自远而来为尼受具。后秦姚兴弘始十一年。有梵僧<a>佛陀</a>耶舍。释出四分律本。而关中先行僧祇。江南盛行十诵。至元魏法聪律师。始阐四分之宗。聪传道覆。覆传惠光。光传云晖愿。愿传隐乐洪云。云传遵。遵传知首。首传道宣。宣传法励满意。意传法成。成传大亮道省。亮传云一道岸超惠澄。澄传惠钦。皆口相授受臻于壶奥。钦俗姓徐。洪州建昌人也。盖汉孺子之后。年二十二寻师于临川楮山。后五岁削发隶于高安龙岗寺。遂受戒有唐义净。则译经上足曰洪州之灵杰。其秉宣羯磨者曰两京涤法锐钦。智度冲深神用高爽。行无权实身绝开遮。阐律藏而日月光明。骋辩才而龙象蹴踏。江岭之外凛然风生。开元末北游京师。充福先大德。常诵涅槃经而讲之。兼明俱舍论维摩<a>金刚经</a>。又登<a>讲座</a>。其下日有二三千人。由是名动辇毂。属禄山作乱杖锡南归。居于西山洪井双岭之间。慕高僧观显之遗踪。于寺比创置兰若。山泉之美颇极幽绝。钦虽坚持律仪而志在弘济。好读<a>周易</a>左传下笔成章。着律仪辅演十卷。尝撰本州龙兴寺戒坛碑。颇见称于作者。三年真卿添刺抚州。东南四里有宋侍中临川内史谢灵运翻涅槃经古台。基局俨然轩陛摧圮。高行头陀僧智清者。首事修葺安居住持。明年秋七月。真卿绩秩将满。有观察使<a>尚书</a>御史大夫赵国魏公。愿以我皇帝降诞之辰奏为宝应寺。仍请山林高行僧三七人。冬十月二十三日。圣恩允许。于是鼎新轮奂。其兴也勃焉。乃请止观大师法源法泉襄阳乘觉清凉善弘罗浮圆觉佛迹本喻余杭惠达洎常州海通海岸等。同住熏修以资景福。佥以为学徒虽增毗尼未立。明年三月乃请钦登坛而董木铎焉。仍俾龙岗道[干-乞+余]<a>天台</a>法裔招提智融白马法胤衡岳智觉同德义盈香城藏选龙兴藏智开元明彻等同秉<a>法事</a>。于是远近骏奔。道场侧塞。圣像放光。而龙王不雨者四旬。僧尼等三百五十七人。而文士正议大夫前卫尉少卿张延皋脱俗归真。其法名曰坏网。为称首焉。又钦此年已来为受具者凡一万余人。江岭湖海之间幅员千里。像法于变。皆钦化道之力焉。临川在岭隅。未尝弘律。于是二众三百余人。请法裔敷演而依止之。后有上都资圣寺高德。曰还本律主。伟兹能辩深嗟叹而赞美之。谓于寺东南置普通无碍禅院。内立镇国观音道场。请善弘居之。以开悟心要。云一上足曰。智融精持本事如会尊众。乃命智晃等。于普通道场东置律藏院创立戒坛。以行钦公之来仪。且施肇纪之不朽。经营未几。坛殿郁兴肃乎。渡海浮囊。分毫绝罗刹之请。严身璎珞照耀有摩尼之光。则入佛位而披伽黎者。名香普熏神足无极。半月可胜纪而无绝乎。有唐大历辛亥岁。行抚州刺史鲁郡开国公颜真卿书而志之</p>
<p>
	　　(十四十五甲寅)九年。道士史华以术得幸。因请立刃梯与沙门角法。有旨两街选僧克日校胜负。沙门崇惠者。不知何许人。常诵首<a>楞严咒</a>。表请挫之。帝率百僚临观。史华履刃梯而上。命惠登之。惠蹑刃而升。往复无伤。惠承胜命聚薪于庭举烈焰。惠入火聚呼史华令入。华渐汗不敢正视。帝大悦而罢。赐崇惠号护国三藏。后不知终。沙门圆泽者。寓东都惠林寺。与隐士李源厚善。惠林即源旧第也。父憕守东都。为禄山所害。源以故不仕常居寺中与泽谈噱终日。偶相率游峨嵋山。源欲自荆州溯峡以往。泽欲由长安斜谷。源以为久绝人事。不欲复入京师。泽不能强。遂自荆州舟次南浦。见妇人锦裆负罂而汲者。泽望而泣曰所不欲由此者为是。源惊问故。泽曰。妇人孕三稔矣。迟吾为之子。不逢则已。今既见之。无可逃者。公当以符咒助我令速生。三日浴见愿公临顾以一笑为信。后十三年。于杭州天竺寺外。当与公相见。源悲哀具浴。至暮而泽亡。妇乳三日。源往视之。儿见源果轩渠而笑。即具以语其家。葬讫源返寺中。后如期自洛之吴赴其约。至期于葛洪井畔闻有牧童扣牛角而歌曰。三生石上旧精魂。赏月吟风莫要论。惭愧情人远相访。此身虽异性常存。源曰。泽公健否。答曰。李君真信。士然世缘未尽。且勿相近。惟勤修不惰乃复相见。又歌曰。身前身后事茫茫。欲话因缘恐断肠。吴越江山寻已遍。却回烟棹上瞿塘。遂隐不见。源复归惠林。至长庆初年八十矣。御史中丞李德裕表荐曰。源天与至孝绝心禄仕。五十余年常守沉默理契深要。一辞开析百虑洗然。抱此真节弃于清世。臣窃为陛下惜之。穆宗下诏以源守谏议大夫。不赴寻以寿终</p>
<p>
	　　(十六乙卯)国师惠忠将终。耽源问。百年后有人问极则事作么生。忠曰。幸自可怜生须要护身符子作么。乃入辞代宗。代宗曰。师灭度后。弟子将何所记。忠曰。告檀越造取一所无缝塔。帝曰。请师塔样。忠良久曰。会么。帝曰。不会。忠曰。贫道去后有侍者应真。却知此事。以十二月九日右胁而寂。门弟子奉全身于党子谷建塔。赐谥大证禅师。帝寻召应真入内。举前语问之。真良久曰。圣上会么。帝曰。不会。真述偈曰。湘之南潭之北。中有黄金充一国。无影树下合同船。琉璃殿上无知识。代宗尝在便殿。指天下观军容使鱼朝恩。谓忠曰。朝恩亦解些子佛法朝恩即问忠曰。何者是无明。无明从何而起。忠曰。佛法衰相今现。帝曰。何也。忠曰。奴也解问佛法。岂非衰相今现。朝恩色大怒。忠曰。即此是无明。无明从此起。朝恩复抗声曰。有人言师今是佛得否。忠曰。朝廷有人言汝是天子果否。朝恩伏地曰。死罪死罪。朝恩实非天子。忠曰。我不是佛。所以二尊不并化。朝恩曰。师长作凡夫无成佛时耶。恩曰。我向后必当作佛。汝姓什么。朝恩曰。姓鱼。忠曰。我向后作佛不名惠忠。汝向后若作天子。改却姓莫不姓鱼否。朝恩伏地曰。死罪死罪。朝恩此去实不敢向师论佛法。忠谓帝曰。几帕杀此奴</p>
<p>
	　　(丁巳)十二年。宰相元载王缙有罪。载伏诛。籍其家钟乳五百两。<a>胡椒</a>八百斛。他物称是。缙贬括州刺史。缙素奉佛不茹荤。晚节尤谨。妻死以第为佛祠。初帝未知重佛。每<a>从容</a>问缙所以然。缙必开陈福业报应。帝意向之。由是宫中祀佛。梵呗斋熏无少懈。群臣承风旨言死生报应。故人事置而不修。议者以缙与杜鸿渐泥佛太过云</p>
<p>
	　　(戊午)○米斗三文○猫鼠同乳</p>
<p>
	　　(十七己未)三月上崩太子即位</p>
<p>
	　　十四年。天柱山崇惠禅师示寂。师彭州人。得法于牛头威禅师。后居天柱寺。僧问达磨未来此土。还有佛法也无。师曰。未来时且置。即今事作么生。曰某甲不会。师曰。万古长空。一朝风月。良久又曰。阇黎会么。自己分上作么生。干他达磨来与未来作么。他家来太似卖卜汉相似。见汝不会为汝锥破。卦文才生吉凶在汝分上一切自看。僧问。如何是解卜底人。曰汝才出门时便不中也。问宗门中请师举唱。答曰。石牛长吼真空外。木马嘶时月隐山。问如何是西来意。曰白猿抱子归青嶂。蜂蝶[衔-金+缶]花绿蕊间。及是迁化。肉身不坏。数百年犹在</p>
<p>
	　　(十八庚申)德宗适改年建中(代宗长子。诏天下勿上祥瑞。放驯象出宫女。用卢杞为相。致朱泚之乱。幸奉天。寿六十四崩。葬崇陵。在位二十五年○立诵为皇太子○始定秋夏二税)</p>
<p>
	　　(十九)沙门惠超。于五台乾明寺录出大广智三藏不空所译大乘瑜伽金刚性海曼殊室利千臂千钵大教王。经其序文。曰。大唐开元二十一年岁次癸酉正月一日。于荐福寺道场内。金刚三藏与僧惠超授大乘瑜伽金刚五顶五智尊千臂千手千钵千佛释迦曼殊室利菩萨秘密菩提三摩地法。遂于其后受是法已。不空三藏奉事经于八载。至开元二十八载岁次庚辰四月十五日。闻奏开元圣上皇于荐福御道场内。至五月五日。奉诏译经。即时焚<a>烧香</a>火起首翻译。三藏演梵本惠超笔授。大乘瑜伽千臂千钵曼殊室利经法教。十二月十五日才讫。天宝元年二月十九日。三藏将此梵本及五天竺阿阇黎书。并付与梵僧目叉难陀婆伽。令送此经梵本并书。将与五印土南天竺国师子国本师宝觉阿阇黎。经今不回。后于大历九年十月再至大兴善寺大师大广智三藏和上边。复伸咨决大教瑜伽心地秘密法门。复将千钵曼殊经本。至建中元年四月十五日。到<a>五台山</a>乾元菩提寺。遂将旧翻唐言<a>梵音</a>经本。于寺校证。至五月五日惠超重与抄写出。一切如来大教王经瑜伽秘密金刚三摩地三密圣教法门述经秘义诸佛出世应物。随意志求者智镜玄通。念之者无忧不入。根缘感赴必籍此经。登菩提山除去邪执。契传二密得究瑜伽要秘法门穷理微妙。身口意业用智修持。<a>戒定慧</a>学显现通达。证如来地以信为首。乘般若舟速超<a>彼岸</a>。今述曼殊之德。灵迹殑伽圣觉无方。神力潜运以多尘劫。悲愿不住菩提。一主无二尊现为菩萨。自兹金色世界。来其忍士清凉之山。导引群品而即现灯现云。及万菩萨信生奇特。现光现相人皆发明正智。为利益三世苍生有趣。悉证菩提也</p>
<p>
	　　(壬戌)○括富商钱出万缗者官借其余以供军</p>
<p>
	　　(癸亥)○税闲架</p>
<p>
	　　(二十甲子五八)改兴元○是年寿州毛罕妻生子毛债。猪头象耳骡足鱼腮人身。铁杖自鞭金田扫地。偿盗<a>常住</a>钱债也</p>
<p>
	　　南岳明瓒禅师者。不知何许人也。初宰相李泌。乾元中辞入衡岳。瓒隐居上封。泌往谒之。瓒诵经其声先悲凄而后悦豫。泌隐知音。因谓曰。将非避隐者有云霄意乎。瓒唾之曰。莫相贼莫相贼。泌色不为动。瓒久之。见泌立候不懈。乃曰。饭未。泌曰。未也。瓒拨火出芋食与语。久之辞去。瓒抚其背曰。好做十年宰相。至是泌感事为帝言其高行。有诏征之。使者至石窟宣麻命曰。尊者起谢恩。瓒寒涕垂颐凝坐略不以介意。使者叹其淳正不之迫。回奏其事。帝咨美之数四不已。瓒着歌一篇。其辞曰。兀然无事无改换。无事何须论一段。直心无散乱。他事不须断。过去已过去。未来犹莫算兀然无事坐。何曾有人唤。内外觅功夫。总是痴顽汉。粮不蓄一粒。逢饭但知[吗/中]。世间多事人。相趁浑不及。我不乐生天。亦不爱<a>福田</a>。饥来吃饭。困来即眠。愚人笑我。智乃知焉。不是痴钝本体如然。要去即去要住即住。身披一破衲。脚着娘生裤。多言复多语。由来转相误。若欲度众生。无过且自度。莫谤天真佛。真佛不可见。妙性及灵台。何曾受熏炼。心是无事心。面是娘生面。劫石可移动。个中无改变。无事本无事。何须读文字。削除人我本。冥合个中意。种种劳筋骨。不如林下睡兀兀。举头见日高。乞饭从头[打-丁+聿]。将功用功展转昏蒙。取即不得不取自通。吾有一言绝虑忘缘。巧说不得只用心传。更有一语无过真与。细如毫末大无方所。本自圆成不劳机抒。世事悠悠不如山丘。青松蔽日碧涧长流。山云当幙夜月为钩。卧藤萝下块石枕头。不奉天子岂羡王侯。生死无虑更复何忧。水月无形我常只宁。万法皆尔本自无生。兀然无事坐。春来草自青</p>
<p>
	　　(二十一)荆溪湛然禅师。临终告其徒曰。大道无方无体。生欤死欤。其旨一贯。吾归骨此山。报尽今夕。聊与汝等谈道而决。夫一念无相谓之空。无法不备谓之假。不一不异谓之中。在凡为三因。在圣为<a>三德</a>。爇炷则初后同相。涉海则浅深异流。自利利人在斯而已。尔其志之。言讫而化。翰林梁肃题其碑阴曰。圣人不兴。必有命世者出焉。自智者以法付灌顶。顶再世而至左溪朗。道若昧待公而发。乘此宝乘焕然中兴。其受业身通者三十有九人。而缙绅先生高位崇名屈体受教者数十。师严道尊遐迩归仁。自非命世亚圣。曷以臻此</p>
<p>
	　　(乙丑)改贞元</p>
<p>
	　　(二十二丙寅)二年翰林梁肃。修天台止观论成。着止观统例曰。夫止观何为也。导万化之理而复于实际者也。实际者何也。性之本也。物之所以不能复者。昏与动使之然也。照昏者谓之明。驻动者谓之静。明与静止观之体也。在因谓之止观。在果谓之智定。因谓之行。果谓之成。<a>行者</a>行此者也。成者证此者也。原夫圣人有以见惑足以丧志。动足以失方。于是乎止而观之静而明之。使其动而能静。静而能明。因相待以成法。即绝待以照本。御大车以御正。乘大事而总权。消息乎不二之场。鼓舞于说三之域。至微以尽性。至颐而体神。语其近则一毫之善可通也。语其远则重玄之门可窥也。用至圆以圆之。物无偏也。用至实以实之。物无妄也。圣人举其言所以示也。广其目所以告也。优而柔之使自求之。拟而议之使自至之。此止观所由作也。夫三谛者何也。一之谓也。空假中者何也。一之目也。空假也者相对之义。中道也者得一之名。此思议之说。非至一之旨也。至一即三至三即一。非相含而然也。非相生而然也。非数义也。非强名也。自然之理也。言而传之者迹也。理谓之本。迹谓之末。本也者圣人所至之地也。末也者圣人所示之教也。由本以垂迹。则为小为大。为通为别。为顿为渐。为显为秘。为权为实。为定为不定。循迹以返本。则为一为大。为圆为实。为无住为中。为妙为第一义。是一三之蕴也。所谓空也者通万法而为言者也。假也者立万法而为言者也。中也者妙万法而为言者也。破一切惑莫盛乎空。建一切法莫盛乎假。究竟一切性莫大乎中。举中则无法非中自假则何法非假。举空则无法不空。成之谓之三德。修之谓之<a>三观</a>。举其要则圣人极深研几穷理尽性之说乎。昧者使明。塞者使通。通则悟。悟则至。至则常。常则尽矣。明则照。照则化。化则成。成则一矣。圣人有以弥纶万法而不差。旁礴万劫而不违。焘载恒沙而不有。复归无物而不无。寓名之曰佛。强号之曰觉。究其旨解脱自在。莫大极妙之德乎。夫三观成功者如此。所谓圆顿者。非渐次非不定。指论十章之义也。十章者恢演始末通道之关也。五略者举其弘纲截流之津也。十境者发动之机立观之谛也。十乘者妙用所修发行之门也。始于正观而终于见境者。义备故也。阙其余者。非修之要也。乘者何也。载物运者也。十者何也。成载之事也。知其境之妙。不行而至者德之上也。乘一而已。岂藉夫九哉。九者非他相生之说。未至者之所践也。故发心者发无所发。安心者安无所安。遍破者遍无所破。爰至余乘皆不得已而说也。至于别其义例判为章目。推而广之不为繁。统而简之不为少。如连环不可解也。如贯珠不可杂也。如悬镜不可揜也。如通川不可遏也。议家多门非诤论也。按经正义非虚说也。辩四教浅深事有源也。成一事因缘理无遗也。噫止观其救世明道之书乎。非夫圣智超绝卓尔独立。其孰能为乎非夫聪明深达得意思象。其孰能知乎。今之人乃专用章句文字。从而释之。又何疏漏耶。或称不思议境与不思。议事皆极圣之域。等觉至人犹所未尽。若凡夫生灭心行三惑浩然。于言说之中推上妙之理。是犹醯鸡而说大鹏。夏虫之议层冰。其不可见明矣。今止观之说文字万数。广寻果地无益初学。岂如暗然自修功至自至。何必以早计为事乎。是大不然。凡所谓上圣之域。岂隔阔辽夐与凡境杳绝与。是惟一性而已。得之谓悟。失之谓迷。一理而已。迷而为凡。悟而为圣。迷者自隔理不隔也。失者自失性不失也。止观之作所以离异同而究圣神。使群生正性而顺理者也。正性顺理所以行觉路而至妙境也。不知此教者。则学何所入。功何所施。智何所发。譬如无目昧于日月之光行于重险之处颠踣堕落可胜己乎。噫去圣久远贤人不出。庸昏之徒含识而已。致使魔邪诡惑诸党并炽。空有云云为坑为阱。有胶于文句不敢动者。有流于漭浪不能住者有。太远而甘心不至者有。太近而我身即是者。有枯木而称定者。有窍号而称慧者。有奔走非道而言权者。有假于鬼神而言通者。有放心而言广者。有罕言而为密者。有齿舌潜传而为口诀者。凡此之类自立为祖。继祖为家。反经非圣。昧者不觉。仲尼有言。道之不明也。我知之矣。由物累也。悲夫。隋开皇十八年智者去世。至皇朝建中垂二百载。以斯文相传凡五家师。其始曰灌顶。其次曰缙云威。又其次曰东阳小威。又其次曰左溪朗公。其五曰荆溪然公。须于同门中慧解第一。能奉师训集成此书。盖不以文辞为本故也。或失则繁。或得则野。当二威之际缄授而已。其道不行。天宝中左溪始弘解说。而知者盖寡。荆溪广以传记数十万言网罗遗法。勤矣备矣。荆溪灭后知其说者适三四人。古人云。生而知之者上也。学而知之者次也。困而不学又其次也。夫生而知之者。盖性德者也学而知之者。天机深者也。若其嗜欲深耳目塞。虽学而不知。斯为下矣。今夫学者内病于蔽外役于烦。没世不能通其文。数年不能得其益。是则业文为之屦校梏足也。棼句为之簸糠眯目也。以不能之师。教不领之弟子。止观所以未光大于时也。予常戚戚。于是整其宏纲撮其机要。其理之所存教之所急。或易置之或引伸之。其义之迂其辞之鄙。或薙除之或润色之。大凡浮疏之患。十愈其九。广略之宜三存其一。于是祛鄙滞导蒙童。贻诸他人则吾岂敢。若同见同行且不以止观罪我。亦无隐乎尔。建中上元甲子首事笔削。三年岁在析木之津功毕云尔</p>
<p>
	　　(二十三戊辰)般若三藏新译大乘理趣<a>六波罗蜜</a>经成。代宗皇帝亲制叙文曰。大朴既散有为遂作。名利牵乎德。巧智丧乎真。爱恶攻乎性情。因缘坚其染习。内则百虑无节。外则六根竞诱。天理灭而莫知。道源迷而忘返。沦溺<a>苦海</a>劫尽还初。惟至人了万物之宗。越<a>三界</a>之表。廓独立而不改。遍诸有而常然。故能开导群迷济拔流品。六波罗蜜经者。众法之津梁度门之圆极也。昔日月灯明如来为菩萨说。历劫旷远真偈寂寥。文殊师利于耆阇会中与<a>弥勒</a>菩萨语及其事。成一切种智会无量义因。唯佛能知。唯佛能说。教必有主。其在兹乎。是以释迦如来为法而生俟时而现。三身不异。故处代而常离。万行无修。故随方而自在。运慈悲之力。开摄护之门。因其六尘示之<a>六度</a>。导于法分全证法身。结习纷纶乘理而悟。是真般若之旨也。故有慈氏善问大音赞言。天垂宝华云集仙盖。<a>甘露</a>流液光明烛幽。使迷方浅深皆得自然之慧。恒沙亿众能通般若之知。尝试论之。先儒有言。诚者自成而道自导也。夫诚己于内。则不勉而中不思而得。诚物于外。则不言而应不为而成。其内者证法之身。其外者大悲之力。德产之致密化育之功也。夫春风吹发万类咸滋。旭日升画群阴尽释。乾坤易简之道。是则大同神明幽赞之情。孰云区别。殊途一致其理固然。朕虔奉丕图保又烝庶。思建皇极以升。大猷遐想灵踪期于协契。舍城妙说久秘梵文。徒怀泻瓶未启遗夹。微言不昧将或起予。于是罽宾沙门般若受旨宣扬。光宅沙门利言为之翻译。时大德则资圣寺道液。醴泉寺超悟。慈恩寺应真。庄严寺圆照。光宅寺道岸等。法门领袖人中龙象。证明正义辉润玄文。知释迦之宝城。识众尊之满字。以贞元四年岁次戊辰十二月二十八日。于西明寺译成上进。凡一部十卷。神龙翊卫。如从金口之传。梵众护持。无异毫光之现。朕斋心涤虑仰味宗源。闻所未闻寔为希有。聊因暇日三复斯经。虽法海甚深波流不让。举其梗概昭悟将来</p>
<p>
	　　(二十四)二月江西马祖大师道一示寂。师汉州什邡人。姓马氏。容貌丰伟。牛行虎视。引舌过准。足有二轮文。遇怀让禅师密契心法。始自建阳迁临川次南康。所至聚徒说法创建禅林。大历中始居豫章开元寺。尝示众曰。汝等诸人各信。自心是佛此心即佛。达磨大师自南天竺国来此中华。传上乘一心之法。令汝等开悟。又引<a>楞伽经</a>文以印众生心地。恐汝颠倒不自信。此一心之法各各有之。故楞伽经云。佛语心为宗。无门为法门。又云。夫求法者应无所求。心外无别佛。佛外无别心。不取善不取恶。净秽两边都不依怙。达罪性空念念不可得。无自性故。故云。三界<a>唯心</a>森罗及万像一法之所印。凡所见色即是见心。心不自心。因色故有。但随时言说即事即理都无所碍。菩提<a>道果</a>亦复如是。于心所生即名为色。知色空故生即无生。若了此意。乃可随时着衣吃饭长养圣胎任运过时。复有何事。汝受吾教听吾偈曰。心地随时说。菩提亦只宁。事理俱无碍。当生即不生。师于开元示寂。先是师尝经由豫章[泳-永+防]潭之石门。爱其山水奇胜洞壑平坦。顾谓其从曰。吾朽质之日归骨于此。至是门弟子奉灵骨舍利。建道场于石门。相国权德舆为之碑。宣宗赐谥大寂禅师。得法弟子凡百三十有九人。一为一方宗主转化无穷。<a>禅宗</a>至此大盛于世</p>
<p>
	　　(二十五)大珠惠海禅师者。建州人。初参马祖。祖问。从何处来。曰越州大云寺来。祖曰。来此拟须何事。曰来求佛法。祖曰。自家宝藏不顾。抛家散走作什么。我这里一物也无。求什么佛法。师遂<a>礼拜</a>问。那个是惠海自家宝藏。祖曰。即今问我者是汝宝藏。一切具足更无欠少。使用自在何假向外求觅。师于言下自识本心不由知觉。礼谢毕服劳。久之后以受业师年老归奉养。乃晦迹藏用外现痴讷。撰顿悟入道要门一卷。为好事窃出。及马祖见之。即告众曰。越州有大珠。圆明光透自在。无遮障处也。众中有知师本姓朱者。遂共寻访。师由是道望显著。说法彼翻海涌浩然无碍。有顿悟门及广语。行于世</p>
<p>
	　　(二十六庚午)○迎佛骨</p>
<p>
	　　六年石头希迁禅师示寂。师得法于清原。天宝中居衡山南寺。寺东有石其状如台。乃结庵其上。时号石头和尚。南岳鬼神多见身听法。师皆与之授戒。大历中江西主大寂。湖南主石头。往来憧憧并凑二大士之门。尝示众曰。吾之法门先佛传授。不论<a>禅定</a>精进。唯达佛之知见。即心即佛心佛众生菩提烦恼名异体一。汝等当知自己心灵。体离断常性非垢净。湛然<a>圆满</a>凡圣齐同。应用无方离心<a>意识</a>。三界<a>六道</a>唯自心现。水月镜像岂有生灭。汝等知之无所不备。师初阅肇论云。会万物为己者。其唯圣人乎。遂豁然曰。圣人无已靡所不已。因着参同契。其辞曰。竺土大仙心。东西密相付。人根有利钝。道无南北祖。灵源明皎洁。枝派暗流注。执事元是迷。契理亦非悟。门门一切境。回互不回互。回而更相涉。不尔依位住。色本殊质像。声元无乐苦。暗合上中言。明明清浊句。四大性自复。如子得其母。火热风动摇。水湿地坚固。眼色耳音声。鼻香舌碱醋。然依一一法。依根叶分布。本末须归宗。尊卑用其语。当明中有暗。勿以暗相遇。当暗中有明。勿以明相睹。明暗各相对。比如前后步。万物自有功。当言用及处。事存函盖合。理应箭锋拄。承言须会宗。勿自立规矩。触目不会道。运足焉知路。进步非远近。迷隔山河固。谨白参玄人。光阴莫虚度</p>
<p>
	　　(癸酉)○张滂请税茶。得钱四十万缗。茶税之始也</p>
<p>
	　　(二十七丙子)十二年。宣河东节度使礼部尚书李诜。备礼迎法师澄观入京。观至。有旨命同罽宾三藏般若。翻译乌茶国所进华严后分梵夹。帝亲预译场一日不至。即差僧寂光依僧欲云。皇帝国事因缘如法僧事与欲清净。观承睿旨。翻宣既就进之帝命开示华严宗旨。群臣大集。观升高座曰。我皇御宇德合乾坤。光宅万方重译来贡。东风入律。西天输越海之诚。南印御书。北阙献朝宗之敬。特回明诏再译真诠。光阐大猷增辉新理。澄观顾多天幸。钦属盛明。奉诏译场。承旨幽赞。捲揪禾枞?唇哂蕖Ｂ兜翁斐亍Ｏ埠?俅ㄖ?丁３九嗷?馈Ｎ拊鐾蜇鹬?摺＜?榭罩?啥取Ｌ逦薇哐拇笠病＝卟卒槎?梢?７?盼蘧》揭病Ｋ槌旧捕?墒?Ｓ梦弈懿夤阋病＠刖跛?趵释蚍ㄖ?腻浞鹨病７曳笸蛐腥僖?诘禄?病Ｔ沧刃械率伪耸?硌弦病９嵘阈?⒁猿烧婀庵?示?病Ｗ芩蛊咦治?徊恐?旮佟＝?醣拘苑切心?住９仕灯障臀薇呤ば小Ｐ衅鸾饩?侵ぴ裁鳌Ｎ薨?谕ㄏ智笆苡谩５鄞笤谩４凸圩戏脚邸：沤淌诤蜕小Ｆ浜笙喙?肟怪Ｓ嗲旄咣?Ｇ胱??细僖??怼Ｏ喙?罴?κ汤晒榈擎饴矶喷?Ｇ胧稣??痪怼Ｓ治?峡低跷じ尴喙?湓?狻Ｗ欧ń绻坌?狄痪怼Ｆ蜕涓叱缥摹Ｇ胱啪档扑滴囊痪怼Ｋ就窖乡匪究罩Ｔ?淌仿匠ぴ础Ｇ胱??ピ踩诠垡痪怼＝诙仁寡??鄄焓姑霞蛑惺榍?帐耙虐拙右赘?露鸥岬取Ｇ胫破叽?呕峄?亟缤夹木邓滴氖?怼Ｓ钟肷?剂殄浯笫κ?耸鬃??氯??狭鳌Ｖ苹?显簿跛姆种泄鄣染?陕酃芈鋈??嗖俊＝怨沤醮拷鹚嫫魅斡迷		

	
	

		</div></div><hr><script charset='utf-8' src='../../js/footer.js'></script></body></html>