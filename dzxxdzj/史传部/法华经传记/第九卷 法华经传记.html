<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九卷 法华经传记' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九卷 法华经传记</center></div><div class='fo'><center>经文出处:来自无量光明网</center><br/><br>
			<p>
	　　<strong>第九卷 <a>法华经</a>传记</strong></p>
<p>
	　　听闻利益第十一附出轻毁见报光明女一妙意天二昔商主三旃陀罗子四鸽儿子五范良子六外<a>沙弥</a>七广法誉八毒蛇九舍卫王十浔阳女十一雍沙弥十二朗猕犬十三魏蝙蝠十四隋猕猴十五月支鬼十六阳处女十七无垢友十八尼智通十九沙弥藏二十僧孝慈二十一唐嫉女二十二</p>
<p>
	　　佛在世光明女一</p>
<p>
	　　昔佛在世时有一人。名曰光明女。此人本依闻法华经。命终生忉利天。其父母拾集儿骨。造塔供养。尔时其天儿。天眼而见下来白父母言。我汝儿。生时一闻法华经。此亦不自闻。唯伴来率闻法华经。故我副去一座暂时闻法。依此善因。得生天上。父母不信。又问。以何知之。我等儿。尔时天儿言。我柜内父母赐白玉十枚置在。以此物知之。尔时父母开柜见者。如天所言。白玉十枚藏置在也。天儿云。所劝他闻尚生天。何况自进闻。躬读诵也。幸愿父母同我为。然忽不现。尔时父母。恋慕儿德。同勤精进。生在彼天也(出要集)</p>
<p>
	　　佛在世妙意天子二</p>
<p>
	　　昔佛在世时有一<a>天人</a>。来诣佛所。赞叹佛已。还于天上。阿难白佛言。此天有何宿福。威德殊特。见佛闻法。佛言。此天子者。是阿阇世王伴。荷舆来至佛所。闻法华经。乘斯闻法善。生在第四天。初生之时。便识<a>宿命</a>。来至佛所。于当来世。当得作佛。号曰妙意。十号具足。皆是得闻法华之力也(同集)</p>
<p>
	　　<a>迦叶佛</a>末法商主三</p>
<p>
	　　昔迦叶佛末法之中有数人无名。结伴采宝往海道头。打于揵捶。群中一人是商主也。问云。何有所为乎。或人答曰。讲法华经。一人劝伴。敢不从去。独进预座。闻讲说毕。从座退散终入海。不觅财忽遇恶风。船覆人尽死。唯一人遗矣。彼夜教梦云。汝闻讲法华经如来寿量品。由此功德。得免死难矣。彼时一人者。今提婆达多是也。漂死者俱伽离央俱罗等也。尔时商主归心法华。建立精舍。传其芳名。释迦法中亦以为称矣(同集)</p>
<p>
	　　王舍城旃陀罗子四</p>
<p>
	　　昔<a>天竺</a>摩诃陀国王舍城中有旃陀罗。名恶意。有一男子。初生之时众毒雨宅。号曰毒意。杀害生命心无慈悲。若人犯法王就毒意。即入火坑。永不得活。耽酒肉面色如血。见者忙怖失神识。为劫盗故。夜往诣僧房。<a>比丘</a>诵经。随释其义。即法华经譬喻品奥偈也。毒意闻之起悔心。即还不久遭鬼病。吐血而死。父母舍冢间。狐虎豺狼。敢不食啖。如朽株而卧。已过七日还活。于冢间悲泣。投身大地。亲友来问。敢不酬答。时父母是谓妖媚。皆舍而去。时有一<a>沙门</a>。往冢间观恶露不净。次见毒意。问汝鬼媚欤。答不。复问。何故悲泣。答曰。吾是王舍城旃陀罗恶意所生毒意是也。愚顽不识因果耽嗜酒肉。宰<a>杀生</a>业。生业既尽。初死之时。见八人阿防夜叉。三人持铁棒。二人担火车。一人持铁绳。一人持神囊。一人捧火笼。驱吾入火车持拳。率在三方相副。火笼在头上。随振火迸如铁火。绳率在前导。各口吐火炎。二呵责之。汝阎浮恶人。恶果忍不。尔时五体烧折。苦痛无量。适到大城门外。阎魔大王五道大官。于门外露地而坐。杻械枷锁反缚面缚罪人。千万在庭。推问轻重。加杖捶见我来呵责言。汝依宿业生旃陀罗家。倍犯重罪。报在阿鼻。无量劫中不闻三宝名。不得人身分。即召棒率。欲加打捶。时有一道人。来至王所。王臣冥官。如风靡草。王胡跪。道人谓王曰。今此<a>三界</a>皆是我有。唯我一人能为救护。毒意既闻法华句偈。罪即轻微。应妨人间。王敬白言。唯愿人尊。我赐恩赦。即放毒意。即时道人。以锡杖示归路。七日还活。亲属来问。吾不酬答。皆是恶友不可亲近。唯愿沙门慈悲覆育。听我<a>出家</a>。即将还寺度为沙弥。勤行精进。诸亲属等。闻之发心同出家。即生见佛矣(出要传)</p>
<p>
	　　贞观鸽儿五</p>
<p>
	　　并州石壁寺。有一老僧。禅诵为业。精进染行。贞观末有鸽巢。在其房室楹上。哺养二雏。僧每有余食。恒就巢哺之。鸽雏后虽渐长。羽翼未成。乃并学飞。堕地而死。僧收瘗之。经旬之后。僧忽夜梦。二小儿白之曰。儿等为先有小罪。遂受鸽身。此来闻读诵法华经及金刚般若经。既闻妙法。得受人身。儿等今于此寺侧十余里其村其姓家。托生为男。十月之外。当即诞育。僧乃依期。往视见此家。一妇人同时诞育二子。因为作福月斋。僧呼鸽儿。并应曰诺。岁余始言。鸟闻经尚成人身。况人情乎</p>
<p>
	　　长安县蔚范良子六</p>
<p>
	　　长安县蔚范良。家大富无继子。祈长沙灵像。生一男子。生便发言。至三岁方辨世俗言词。识知书典文。人皆谓神儿。无师自然诵通法华经第三第四两卷。余不能诵。父母亡死。厌世出家。名曰法[(工*刀)/言]。深解两卷义趣。余未明了。蔬食苦节。若诵若解。唯有二卷。不假功用。[(工*刀)/言]情怀疑网。欲知先业。祈誓多日。感梦云。前世罪业受鼠身。在逍遥园中。入翻经馆。闻法华经第三第四余未闻。间诸僧驱出。以彼闻法改报。生人间为男子。前已闻故。自然解了。余未闻。无宿因故。不能诵得。亦不解义。今身<a>修行</a>。将来得悟。勤行受持。暂时不废。亿亿万劫得闻是经。努力莫空过。[(工*刀)/言]流泪悔过自责矣</p>
<p>
	　　外国得通沙弥七</p>
<p>
	　　昔外国王怀不信。唯事<a>自在</a>天。时有一沙弥。年二十有余。深入无生。颇得通智。识知三世事。国王闻神异。遣使请来谈<a>佛法</a>理。王生<a>信心</a>。舍邪归命<a>正法</a>。即告王言。大王将闻正法。王曰。闻法有何功德。曰闻法功德不可思议。其福无量。大师释迦。于初发心之时。一偈舍身。遂致得佛。亦<a>如法</a>华云。闻法<a>欢喜</a>赞。乃至发一言。即为已供养一切三世佛。其功德轻少耶。昔大雪山中有宝塔。于中安置法华梵夹。有一老僧。止住其中。受持读诵。塔傍有石窟。中有二野干久住。老比丘初来时。一野干恐怖远去。游止林薮。一野干居于窟。恒闻比丘诵经。时属风寒。雪积失路。爱法音故在窟中。饿死生人间。悟解妙法。深入无生。现前见十方诸佛。其怖畏去野干。住塔边影下故。其福作国王。不闻正法故。妙法未染其心。彼去野干岂异人乎。汝大王是也。闻法野干今吾身是。以昔朋友故。宿缘所追化悟大王。说此语已。示<a>神通</a>事。因忽不现。王感悟流泪。国位委太子。出家学道得顺忍焉(出西国传)</p>
<p>
	　　广州法誉八</p>
<p>
	　　广州法誉。其性粗恶。无恶不造。其人命终。至阎罗王厅。王敕录官。捡此人所造之罪福札。录官敕马头牛头大力罗刹婆将来其札。尔时六人。从座而起。向东北方。行入大铁扉藏。取出铁札。积满三车。六人力卒竭力牵引。而来至厅前。王使诸录史官捡挍。唯在记录恶。无记善札。诸录史白王言。全无记善。王嗔恚曰。汝最恶入宝山虚手归。告录史曰。三车札尽不。史言。二车既尽。一车将尽。王言。更细求挍。即如王敕更细捡挍。中古小札之端。录附一善。所谓法誉往诣<a>僧伽</a>蓝。<a>说法</a>华经。暂时听闻讲说。如札白王。王言。善哉法誉有大功德。五十<a>随喜</a>之功德。尚胜二乘之极圣。况初会听闻。岂无灭罪。既依闻法华经故。罪即除灭。此人可生天堂。乃放还人间。王更敕吏。恶业虽无量。不如一善。何不赏其一善。汝等将可烧恶录札。即如王敕。烧记恶札。法誉瞩目而坐。生希奇念。蒙放恩活。对亲属说此因缘悔谢矣</p>
<p>
	　　毒蛇生天九</p>
<p>
	　　昔外国有一比丘。坐禅诵法华经。城邑喧杂。静散相乖。舍聚落愦闹。移居深山。鸟路交通。人迹永绝。昼夜坐禅。禅余暇诵经。其山阴有大蛇。以恶业因缘故。无量毒虫。聚集之所唼食。遥闻人香。宛转腹行。趣向僧处。此蛇昔<a>佛弟子</a>。闻法音流泪。毒虫食息。苦痛暂除。欢喜不害比丘。<a>常住</a>僧边闻经。僧不知有大蛇。乞食已讫。还所止见大蛇蟠。即生惊怖语恶蛇。汝早去早去。若无恶心即近住。蛇闻此言。近来常住。闻诵经声。至食时含果来供养之。如此日日来。后时良久不来。比丘怪之登峰见下。幽谷臭秽。即下见悬高木枝吐果而死。比丘见悲愍。为咒愿报恩还所止。尔时天雨种种杂华满山谷。来下比丘僧室。种种供养之。飞腾空中。比丘曰。汝谁天。答吾是公<a>弟子</a>山阴大蛇。依闻法力。舍身生忉利天。今为报恩来下而已。天又曰。吾生天上。见一天子。从手放光。掩闭诸天。问因缘答。吾在人间。书写法华。生此天中。以是因缘。手放光。或天口放光。问因缘答。吾先世读法华。凡所有天众。多无解而行法华人也。说此事已。还于本天。比丘手记置。收室柱内耳(出外国记)</p>
<p>
	　　舍卫城波斯匿伽罗王十</p>
<p>
	　　昔如来灭后五十年中。舍卫城有王。名曰波斯匿伽罗。此即波斯匿王玄孙也。有二大臣。一名流水。一名行雨。辅佐王者。覆育人民。尔流水驾车。欲入王宫。外国有一阿<a>罗汉</a>圣者。名曰毗沙尸利密多。容仪挺直。行步庠序。流水见生尊重。还驾问讯。圣者何处来。有何所求。答我是外国吴兴山比丘圣者陀俱罗弟子也。师指我巡捡此国。是故来入也。流水劝请圣者。唯愿尊者。慈悲枉驾。我欲供养。即默随情。流水还家。香汤沐浴。具备圣礼。行食已请说小法。尊者说<a>十二因缘</a>。兼赞摩诃衍深旨。如是时间经三日。王召流水。流水恐违命。王具问不来由。流水白王。王大嗔怒。与余臣评议其罪过。尔时行雨白王言。大王将召旃檀木及青莲华三茎。王诺。以责之时。流水白王言。待七日。王许之。即还着蔽衣忧若。时属冬气。青莲华何求。旃檀在摩黎山。毒蛇围树不可近。设蛇去相似木多。将知何木。时圣者毗沙尸梨蜜多在吴山。以天眼观视。具知其情。来至流水宅。问讯安慰。知故问。即答上状。圣者吴山顶有大池。四时皆生水华。池岸有旃檀。大龙守护之。君往彼池。称南无佛。龙知佛弟子。敢不加害。即请圣力到池边。称南无佛。龙起慈心。隐形而住。流水取华及木。将还本路。龙化作优婆塞形谓大臣。我是汝君主大王波斯匿迦罗之父。其名曰罗[门@免]阇。以非法治国。以邪恶意。不信<a>福田</a>。自不行十善。民亦随王行恶。以是因缘故。受毒龙身。百千毒虫。食啖身分。三热苦痛。不可堪任。唯愿为修出离业。救我苦恼。流水曰。大王旧君吾受持佛所说芬陀利修多罗。若闻信受必生天上。即诵修多罗一品。优婆塞两目出泪忆吾昔。道人汝早还。吾闻法力。助昔日行。当生三十三天。各辞别去。流水还王宫。以二种物。奉上大王。王生希念问由来。即具答。王不信之。先王治国。受佛禁戒。岂生恶趣成毒龙。又发愿。此莲华实父池所生者。三月莫萎落。即收藏中。三月后其华鲜生如本。王及诸臣。信受此事。开藏修福。王臣共到吴兴山。龙死臭气满山。即收骨还起塔。塔上忽有光明云盖。中有一天告大众。吾闻法华。助往日缘。离苦得乐。复生何处。答生金色世界。即说偈曰</p>
<p>
	　　释迦灭后诸众生一闻法华四句偈</p>
<p>
	　　文殊随顺不舍离随愿即生金<a>色界</a></p>
<p>
	　　说是偈已。隐而不见(同集)</p>
<p>
	　　浔阳湖海女十一</p>
<p>
	　　浔阳江湖边。有一客老女。不知何处人。亦失姓。耽鱼肉不识因果。买卖鱼鳞。贪收其利以存活。亦无他业。一生空过。失人间利。死至阎魔王所。王问。汝生人界修何善根。女默无言。王复问。汝全无善不。女忆知。昔求鱼肉利出市。大云顿兴起。暴雨频下。江湖满水。不能往还。半日寄潮堂。闻讲法华。此非大善耶。即以此答王。王言。甚微妙善。今放汝还人间。但汝罪业受苦处能见不。答未见。王召一人冥官。相共遣海畔。见海滨有百千捕鱼人。皆以铁绳束其颈。杻械枷鍱。缠络其身。从空中大火轮下。当罪人顶。火论入身<a>刹那</a>烧尽。暂时死生三十余返。各叫唤曰。痛哉。吾等昔恣杀生命。而活吾命受大苦。唱此言已僻地。众多狱卒。手执釰刃割身肉。折骨破髓。各各食啖已。还吐骨肉活如本。如此罪人受苦处。无量无边。冥官告女言。汝当往彼处可问作何业受此苦恼。忙怖不欲问。官即问。汝等作何罪业受此苦。罪人答曰。吾等愚痴。杀鱼龟为食。买鱼肉以求活利。以是因缘故受苦。如斯次第巡捡。有狱卒而无治罪人。即问。何故汝空手无治罪人。答浔阳江湖边有老女。为治彼业而在此处。彼依闻法华故。免脱<a>地狱</a>。是以空手而坐。是时老女。举声唱如是言。南无<a>妙法莲华经</a>。闻是语已。无量罪人。欻然不见。官及女还白王。王言。吾误吾误。遣汝使见受苦之人。彼闻妙法言。罪灭生天。汝还人间。告江头人。以明善业果报(云云)老女得活。对江头人说此事。亲传闻在实矣</p>
<p>
	　　雍州醴泉县沙弥十二</p>
<p>
	　　醴泉县徐高思有少儿。生年七岁。受<a>五戒</a>为沙弥。师事大德。有相师见沙弥云。此沙弥明敏。众相自足。但短寿。父母闻之忧恼。沙弥依缘往邻县遭雨入精舍。有一僧诵法华经。沙弥闻经。欢喜白僧。吾辞父母。将随师役仕。雨止出寺。至家经三日。先相师尚在。见沙弥云。汝既正寿九十有余。有何异术。沙弥云。吾闻经心爱乐。此外亦无他事。相师善哉。大乘有不思议力。闻者延寿矣</p>
<p>
	　　南阳僧法朗猴犬十三</p>
<p>
	　　释僧朗一名法朗。俗姓许氏南阳人也。年二十余。欣欲出家。寻预剃落。栖止无定。多住鄂州。形貌与世而殊有奇相。饮啖同俗为时共轻。常养一猴一犬。其状伟大。皆黄赤色。不狎余人。惟附于朗。日夕相随。未曾舍离。若至食时。以木盂受食。朗啖饱已余者。用餧同器。食讫猴便取盂戴之。骑犬背上。先朗而行。人有夺者。辄为所昨朗任犬盘游。略无常度。陈末隋初。行于江岭之表。章服粗蔽威仪越序。杖策徒行。护养生命。时复读诵诸经。偏以法华为志。素乏声哢清靡不丰。乃洁誓诵之一坐七遍。如是不久。声如雷动。知福力之可阶也。其诵必以七数为期。乃至七十七百七千逮于七万。声韵谐畅任纵而起其类。筝笛随发明了。故所诵经。时旁人观者视听皆失。朗[辰/目]吻不动。而啭起咽喉。远近亮澈。因以著名。然臂脚及手。申缩任怀有。若龟藏时同肉聚。或往酒席同诸宴饮。而嚼[口*集]猪肉。不测其来。故世语曰。法华朗五处俱时缩猪肉满口颡。或复巡江洄溯拱手。舟中猴犬在旁。都无舣棹。随意所往。虽淩犯风波。眴息之间。便达所在。后猴犬死。有人梦。猴犬是朗宿世朋友。闻法华故。舍寿生天。畜生尚狎持经者。闻诵经声生天。况人乎</p>
<p>
	　　魏常山衡唐精舍蝙蝠十四</p>
<p>
	　　常山衡唐精舍中。有数十蝙蝠游化。沙门止宿寺中。诵法华经。蝙蝠爱乐法音在壁中。壁顿[袖-由+希]落一时命终。僧见其死咒愿。汝既闻法华。必生天上。过三日后。僧梦数十天人。身带光明。来谒僧曰。我等此伽蓝中闻法故。舍身生四天王天。以本缘所起来辞。僧取蝙蝠埋土中。其上立塔。称曰蝙蝠塔焉</p>
<p>
	　　隋吴郡虎丘山猕猴十五</p>
<p>
	　　隋末有游化沙门。不知其名。入虎丘山。诵法华经。一夏九旬。其山有猕猴群。数过一百。猕猴群中有一老猴。身毛纯白无声数日。在傍树上闻经。夜尚在树。不去朝见落死。僧生悲心为咒愿。以石埋之。后时夜诵。渐至三更。空中有声云。我是老猕猴。依闻法力。生第二天。欲报其恩故来下。以珠十枚施师。作是言已后无声。明日见窟前。其珠现在。收为经轴。暗夜放光。以经收石窟。远见窟上有光。近即灭而已</p>
<p>
	　　月支苏摩耶<a>菩萨</a>所见饿鬼十六</p>
<p>
	　　昔月支摩诃衍传法菩萨。号曰苏摩耶。传持摩诃衍大宝藏。师徒训化。月支古俗。号曰摩诃衍提婆菩提萨埵。将诸弟子。游化诸国。至师子国边境海畔前行。路见五百饿鬼。忽然微笑。彷徨不进。弟子怪异问因。答我见五百饿鬼。饥虚穷乏不闻饮食名。见我前进。流泪请救济。即问。汝等住海渚几时。答曰。不识几时。唯见此海七返兴败。菩萨言<a>生死</a>无边际。汝知几时。复问。饮食已来如何。答曰。我等得少涕唾。触口唇已来。经七百年。久久求食不得。设得少尿水。入口成火灰。复问苦何。答受苦不可称尽。且一日所受苦。三时不同。朝众多琰魔卒来。以热铁丸含口。以铁棒而打掷之。身成火灰段段坏尽。凉风所吹。还活如故。即嗔吐火呵责言。汝昔贪食。独口食之。饱吞热丸。美味有不。呵责已了还去。我等身心苦趣万死万生。日中百千军骑来至。步军杂役。镬湛融铜。持用而来先捧铁刺者。来打我等头。令坐海渚。次镬使来至。以融铜灌口云。汝等谤大人。独食不施。融铜味不。时众多军骑。驰后马以火箭射之。如人间射的。中毒火箭。宛转躄地。凉风所吹还活如故。夕百千铁狗铁乌狐狼等来。牙齿如刃。哮吼驰走。斗诤摣掣。啀龇食啖至晓更散。如此等苦。百分之一。不可具说。愿尊慈荫。苏摩耶告曰。汝自作业还自受。如何他人力所及。复问。汝等忆宿命业不。答自尔力故。忆知宿作。我等于无量劫前。作出家众。不持净戒。守护田业。悭贪不施。若得食味。屏处独食。打驱犬乌。死后受此报。菩萨生悲愍。为分别萨达磨芬陀利修多罗等深法。五百饿鬼目出喜泪。欢娱受乐。菩萨前进。到师子国。夜宿空亭至三更。五百天子。来至空亭。各以一枚真珠。供养菩萨已白言。大士我等是海渚饿鬼。乘闻法善生天上。思闻法恩故。以天上福来。最初供养之。即还天上。菩萨自手记因缘。号曰救饿鬼记</p>
<p>
	　　浔阳处女十七</p>
<p>
	　　唐总章年中。外国沙门。名达磨跋陀。唐云法贤。无奈何事。来至浔阳。容仪挺特。色貌端正。诵法华等大乘经凡三万偈也。音声爱雅众所乐。时有处女。形貌伟丽。具解六十四态。初见沙门。生爱染心。静夜近僧。宿诵提婆达多品龙女文。女虽不了梵文。闻诵声发信心。止染心而还。时海水波涛船漂。有一人丈夫。接持置岸。都不湿装服。在宿梦有前丈夫谓女。汝闻法华提婆达多品。净心信敬。免漂没难。若能修行不受女身。女梦觉悲喜悔过寻僧。不知去所。既厌女身。出家为尼。诣<a>五台山</a>而住。空慧<a>比丘尼</a>是也</p>
<p>
	　　西域毗末罗密多十八</p>
<p>
	　　昔西域有大论师。名毗末罗密多。秦言无垢友。罽宾国人也。于萨婆多部而出家。博学多闻。兼括<a>三藏</a>奥义。巡游五竺。闻华严法华般若等甚深奥理。心生不忍。叹曰。天亲论主。恣挫小义。显大乘法。制十地法华等论。隐蔽萨婆多本宗。吾逝五竺。究本宗源尽所知。当制作众论断绝大乘经典灭天亲名。萨婆多一宗。阎浮盛行。四海归潮。说是语已。顿发狂乱。五舌重出热血流面。论师知寿已尽悔过曰。大乘者究竟教。理味幽远难信解。我以愚痴故。起邪智心。抑挫大乘灭身。宜矣。敢告学人。厥鉴斯在。各慎尔志。无怀疑谤。即时地震烈。身坏命终。其死处地。陷为深坑。贤圣见者叹曰。哀哉。论师三寸舌毁呰大乘。现生五舌。情执隆盛。当堕无间。焉异调达。弟子等为忏悔设斋。赞大乘义。论师示梦云。吾欲灭大乘堕阿鼻。然闻芬陀利等大义故。热火如人间温泉。在地狱说法义。如陀罗尼菩萨等。闻者离苦。阎魔天子。劝请出狱故留说法。若闻大乘种在藏识。即入即出。更不重入故也。汝等精勤修习大乘。莫自疑悔。弟子为建塔。安法<a>舍利</a>矣</p>
<p>
	　　尼智通十九</p>
<p>
	　　尼智通少出家。住京师简静寺。信道不笃。元嘉九年。师死罢道。嫁为魏郡梁犀甫妾生男。六七岁家甚贫穷。无以为衣。通为尼时。有数卷素无量寿法华等经。悉练捣之。以衣其儿。居一年而得病。恍惚惊悸。竟体剥烂。状若火疮。有细白虫。日出升余。惨痛烦毒。昼夜号叫。常闻空中语云。坏经为衣。得此剧报。旬余而死(法苑第十八云出冥祥记也)</p>
<p>
	　　沙弥云藏二十</p>
<p>
	　　沙弥云藏。少出家传持阿含。贫道乏衣服。冬属寒气。身冻寒苦。入古精舍。得法华经五六卷。缀为纸衣。见者寒心。未越冬季。忽发显癞病。眉毛皆落。微疮遍。初如粟次如豆。七日之中。身破烈而卒。见者叹曰。惜哉。云藏轻大乘。损失二世利矣</p>
<p>
	　　慈门寺僧孝慈二十一</p>
<p>
	　　僧孝慈。年可五十。幼少已来。依投信行禅师。说三阶佛法。以修苦行。常乞食为业。六时礼忏。着粪扫衣。随所至处。说三阶佛法。劝诱朦俗。每说三阶佛法时尝言。不合读诵大乘经典。若读诵者。入十方阿鼻地狱。急须忏悔。后于一时在岐州。说三阶佛法。于时有一优婆夷。持法华经。又劝有缘。诵持法华经。其禅师孝慈。劝彼持法华经优婆夷等言。汝等持法华经。不当根机。合入地狱。劝令舍诵。遂有数个优婆夷舍持经。于时禅师处众中忏悔。持法华经罪其元首。劝持法华经。优婆夷情中不忿。遂于大斋日。禅师为众说三阶佛法。当此时座下万人以来其优婆夷。于大众中。<a>烧香</a>发愿言。若某乙持法华经。不称佛意。愿某乙见身着恶病。令大众共知持法华经得此罪报。又愿生身。陷入阿鼻地狱。愿众同见。若某乙持法华经。称顺佛意。禅师亦尔。当此优婆夷发愿之时。其禅师被神打。失音不语西高座上唱集录者。亦失音不语。下既有五个老禅师。亦失音不语。其先舍诵法华经。数人因此既发心。诵法华经更生殷重</p>
<p>
	　　唐襄州优婆塞后妻二十二</p>
<p>
	　　襄州有优婆塞。家甚富贵。畜养二女。以为妻室。本妻慈悲仁让。特受持法华经提婆品。昼夜不废。末妇嫉妒隆盛。恒窥前妻短。他行之隙。入本妇家。嗔恚以右足踏经。即还宿室头痛三日方死。上心少暖。家人厌恶其嫉。不殡葬之。一日一夜方还活。悲泣悔过。对本妇曰。吾以愚骇妒君。谬踏所持经。被阎王责。二人使官被驱。到王所诫恶。我足下有金色文。王见欢喜曰。此是法华提婆品文。汝以右足踏经文。文移足救汝。逆蒙利益。是故言验矣。以是因缘被赦还活。倒于大地。还依地起。今对君悔。不念昔恶。遂出家为尼。不知所终矣</p>
		

	
	

		</div></div><hr><script charset='utf-8' src='../../js/footer.js'></script></body></html>