<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十四卷 续传灯录' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十四卷 续传灯录</center></div><div class='fo'><center>经文出处:来自无量光明网</center><br/><br>
			<p>
	　　<strong>第三十四卷 续传灯录 </strong></p>
<p>
	　　续传灯录卷第三十四目录</p>
<p>
	　　大鉴下第十八世</p>
<p>
	　　东林颜禅师法嗣一十一人公安祖珠禅师报恩法演禅师净慈彦充禅师智者真慈禅师昭觉绍渊禅师(已上五人有录)万年荷屋常禅师积善道昌禅师保福清皎禅师护圣麟庵开禅师徽州简上座栖贤辩禅师(已上六人无录)</p>
<p>
	　　西禅需禅师法嗣四人鼓山安永禅师龙翔南雅禅师天王志清禅师剑门安分庵主(已上四人俱录)</p>
<p>
	　　教忠弥光禅师法嗣二人净慈昙密禅师法石慧空禅师(已上二人俱录)</p>
<p>
	　　东禅岳禅师法嗣四人鼓山宗逮禅师(一人见录)径山德潜禅师白云师沼禅师鼓山知玿禅师(已上三人无录)</p>
<p>
	　　西禅净禅师法嗣三人乾元宗颖禅师(一人见录)华岩云和尚中际立才禅师(已上二人无录)</p>
<p>
	　　开善谦禅师法嗣一人吴十三道人(一人见录)</p>
<p>
	　　遁庵演禅师法嗣四人育王法明禅师何山慧清禅师南禅大用禅师移忠得一禅师(已上四人无录)</p>
<p>
	　　无用全禅师法嗣七人笑翁堪禅师(一人见录)灵隐希夷禅师承天允韶禅师雪峰了宗禅师雪窦处南禅师盘山思卓和尚钱象祖止庵<a>居士</a>(已上六人无录)</p>
<p>
	　　天童应庵华禅师法嗣八人天童咸杰禅师南书记侍郎李浩居士(已上三人见录)凤山诠禅师祥符善登禅师禾山心鉴禅师智者满禅师严朝康教授(已上五人无录)</p>
<p>
	　　道场全禅师法嗣一人<a>华藏</a>有权禅师(一人见录)</p>
<p>
	　　双林用禅师法嗣一人三峰印禅师(一人见录)</p>
<p>
	　　大沩行禅师法嗣二人德山子涓禅师(一人见录)德山师本禅师(一人无录)</p>
<p>
	　　净慈水庵一禅师法嗣四人息庵达观禅师仰山嗣清禅师瑞岩顺和尚承天湛和尚(已上四人俱无录)</p>
<p>
	　　径山印禅师法嗣二人金山道奇禅师金山永聪禅师(已上二人无录)</p>
<p>
	　　玉泉宗琏禅师法嗣一人玉泉希[泳-永+严]禅师(一人无录)</p>
<p>
	　　万年贲禅师法嗣四人龙鸣贤禅师大沩鉴禅师(已上二人见录)天童从瑾禅师投子淳禅师(已上二人无录)</p>
<p>
	　　大洪证禅师法嗣四人玉泉恩禅师万寿师观禅师丞相益国周公监丞成乘周公(已上四人无录)</p>
<p>
	　　楚庵方禅师法嗣二人和庵若禅师讷庵俊禅师(已上二人无录)</p>
<p>
	　　天童净禅师法嗣二人石林秀禅师孤蟾莹禅师(已上二人无录)</p>
<p>
	　　普庵肃禅师法嗣二人佛惠清禅师铁牛礼禅师(已上二人无录)</p>
<p>
	　　东谷光禅师法嗣一人直翁举禅师(一人无录)</p>
<p>
	　　或庵体禅师法嗣三人天童智颖禅师万寿了修禅师雪峰云禅师(已上三人无录)</p>
<p>
	　　晦庵光禅师法嗣四人雪峰元肇禅师径山元聪禅师报恩智因禅师陈安节樵隐居士(已上四人无录)</p>
<p>
	　　水陆野庵禅师法嗣一人四恩庵主(一人无录)</p>
<p>
	　　大圆璞禅师法嗣一人然庵主(一人无录)</p>
<p>
	　　可庵然禅师法嗣一人如如居士颜公(一人无录)</p>
<p>
	　　荐福本禅师法嗣一人法灯首座(一人无录)</p>
<p>
	　　灵瑞肱禅师法嗣一人福严杰禅师(一人无录)</p>
<p>
	　　逢庵会禅师法嗣一人万松大琏禅师(一人无录)</p>
<p>
	　　慈航朴禅师法嗣二人雪窦僧彦禅师太平诏和尚(已上二人无录)</p>
<p>
	　　大鉴下第十八世</p>
<p>
	　　东林颜禅师法嗣</p>
<p>
	　　荆南府公安遁庵祖珠禅师。南平人。上堂。不是心不是佛不是物。沥尽野狐涎。趯翻山鬼窟。平田浅草里。露出焦尾大虫。太虚寥廓中。放出辽天俊鹘。阿呵呵露风骨。等闲拈出众人前。毕竟分明是何物。咄咄。上堂。玉露垂青草。金风动白苹。一声寒雁叫。唤起未惺人</p>
<p>
	　　汀州报恩法演禅师。果州人。上堂举俱胝竖指因缘。师曰。佳人睡起懒梳头。把得金针插便休。大抵还他肌骨好。不涂红粉也风流</p>
<p>
	　　临安府净慈肯堂彦充禅师。於潜盛氏子。幼依明空院义堪为师。首参大愚宏智正堂大圆。后闻东林谓众曰。我此间别无玄妙。秖有木札羹铁饤饭。任汝咬嚼。师窃喜之。直造谒陈所见解。林曰。据汝见处正坐在鉴觉中。师疑不已。将从前所得底一时扬下。一日闻僧举南泉道。时人见此一株花如梦相似。默有所觉。曰打草秖要蛇惊。次日入室。林问。那里是岩头密启其意处。师曰。今日捉败这老贼。林曰。达磨大师性命在汝手里。师拟开口蓦被拦胸一拳忽大悟。直得汗流浃背。点首自谓曰。临济道。黄檗<a>佛法</a>无多子。岂虚语邪。遂呈颂曰为人须为彻。杀人须见血。德山与岩头。万里一条铁。林然之。住后上堂。<a>世尊</a>不说说。迦叶不闻闻。卓拄杖曰。水流黄叶来何处牛带寒鸦过远村。上堂举。雪峰示众云。尽大地是个<a>解脱</a>门。因甚把手拽不入师曰。大小雪峰话作两橛。既尽大地是个解脱门。用拽作么。上堂。一向与么去。法堂前草深一丈。一向与么来。脚下泥深三尺。且道如何即是。三年逢一闰。鸡向五更啼。上堂举。卍庵先师道。坐。佛床斫佛脚。不敬东家孔夫子。却向他乡习礼乐。师曰。入泥入水即不无先师。争奈寒蝉抱枯木泣尽不回头。卓拄杖曰。灼然有不回头底。净慈向升子里礼汝三拜。上堂。三世诸佛无中说有。莨[廿/砀]拾花针。六代祖师有里寻无。猿猴探水月。去此二途如何话会。侬家不管兴亡事。尽日和云占洞庭。元庵受智者请引座曰。南山有个老魔王。炯炯双眸放电光。口似血盆呵<a>佛祖</a>。牙如剑树骂诸方。几度业风吹不动。吹得动云黄山畔。与嵩头陀傅大士。一火破落户。依旧孟八郎。赚他无限痴男女。开眼堂堂入镬汤。忽有个纳僧出来道。既是善知识。为甚赚人入镬汤。只向他道。非公境界。后示寂塔于寺之南庵</p>
<p>
	　　婺州智者元庵真慈禅师。潼川人姓李氏。初依成都<a>正法</a><a>出家</a>具戒。后游讲肆听讲圆觉。至四大各离今者妄身当在何处毕竟无体实同幻化。因而有省作颂曰。一颗明珠。在我这里。拨着动着。放光动地。以呈诸讲师。无能晓之者。归以呈其师遂举狗子无<a>佛性</a>话诘之。师曰。虽百千万亿公案不出此颂也。其师以为不逊乃叱出。师因南游至庐山圆通拄搭。时卍庵为西堂为众入室。举僧问云门。拨尘见佛时如何。门云。佛亦是尘。师随声便喝。以手指胸曰。佛亦是尘。师复颂曰。拨尘见佛。佛亦是尘。问了答了。直下翻身。劝君更尽一杯酒。西出阳关无故人。又颂尘尘三昧曰。钵里饭桶里水。别宝昆仑坐潭底。一尘尘上走须弥。明眼波斯笑弹指。笑弹指。珊瑚枝上清风起。卍庵深肯之</p>
<p>
	　　成都府昭觉绍渊禅师。上堂曰。镕瓶盘钗钏作一金。搅酥酪醍醐成一味。如是宾主道合内外安和。五位君臣齐透。四种料拣一串。放行则细雨蒙蒙秋风飒飒。把住则空空如也。谁敢正眼觑着。且道放行为人好。把住为人好。复曰。等闲一似秋风至。无意凉人人自凉。又上堂举。僧问云门。树凋叶落时如何。云体露金风。师曰。要明陷虎之机。须是本色衲子始得。云门大师具逸群三昧击节叩关。于闪电光中出一只手。与人解粘去缚拔楔抽钉。不妨好手。子细点捡将来。大似与贼过梯。昭觉即不然。忽有僧问树凋叶落时如何。只答他道。落霞与孤鹜齐飞。秋水共长天一色。且道与云门是同是别。复曰。止止不须说我法妙难思。又举。赵州初见南泉问。如何是道。南泉云。<a>平常心是道</a>。赵州云。还假趣向也无。南泉云。拟向即乖。赵州云。不拟争知是道。南泉云。道不属知。不属不知知是妄觉。不知是无记。若真达不疑之道。廓然如太<a>虚空</a>无有障碍。师拈曰。奇怪诸禅德。虽是<a>沙弥</a>初入道。一拨便转。岂不是灵利人。南泉如善射者发箭。箭箭中红心。若不是赵州也大难承当。便向平常心是道处。动着关棙子。去却胸中物。丧却目前机。头头上明物物上显。便能信脚行信口道。等闲拈出着著有出身之路。以何为验。岂不见。僧问。如何是祖师西来意。答云。庭前柏树子。问万法归一一归何处。答云。我在青州作一领布衫重七斤。问如何是赵州。答云。东门西门南门北门。与人解粘去缚抽钉拔楔。坐断天下人舌头。穿过天下人鼻孔。岂不是平常心是道底关棙子。且不是饤斗底言语排叠底章句。推人在死水里。者个便是沙弥底样子。应当学作么生承当。乃曰。欲行千里一步为初。白日青天快着精彩</p>
<p>
	　　西禅需禅师法嗣</p>
<p>
	　　福州鼓山木庵安永禅师。闽县吴氏子。弱冠为僧。未几谒懒庵于云门。一日入室。庵曰。不问有言不问无言世尊良久。不得向世尊良久处会。随后便喝。倏然契悟作礼曰。不因今日问争丧目前机。庵许之。住后上堂。要明个事须是具击石火闪电光底手段。方能崄峻岩头全身放舍。白云深处得大安居。如其觑地觅金针。直下脑门须迸裂。到这里假饶见机而变。不犯锋铓全身独脱。犹涉泥水。秖如本分全提一句。又作么生道。击拂子曰。淬出七星光灿烂。解拈天下任横行。上堂举。睦州示众云。诸人未得个入处须得个入处。既得个入处不得忘却老僧。师曰。恁么说话面皮厚多少。木庵则不然。诸人未得个入处须得个入处。既得个入处直须扬下入处始得。上堂拈拄杖曰。临济小厮儿未曾当头道着。今日全身放憨。也要诸人知有。掷拄杖下座。僧问。须弥顶上翻身倒卓时如何。师曰。未曾见毛头星现。曰恁么则倾湫倒嶽去也。师曰。莫乱做。僧便喝。师曰。雷声浩大雨点全无</p>
<p>
	　　温州龙翔柏堂南雅禅师。上堂曰。瑞峰顶上栖凤亭边。一杯淡粥相依。百衲蒙头打坐。二祖礼三拜依位而立。已是周遮。达磨老臊胡分尽髓皮。一场狼籍。其余之辈何足道哉。柏堂恁么道。还免诸力捡责也无。拍绳床云。洎合停囚长智。上堂曰。大机贵直截。大用贵顿发。纵有啮镞机。一锤须打杀。何故我王库内无如是刀。上堂。紫蕨伸拳笋破梢。杨花飞尽绿阴交。分明西祖单传句。黄栗留鸣燕语巢。这里见得谛信得及。若约诸方决定明窗下安排。龙翔门下直是一槌槌杀。何故不是与人难共住。大都缁素要分明</p>
<p>
	　　福州天王志清禅师。上堂竖起拂子云。只这个天不能盖地不能载。遍界遍空成团成块。到这里三世诸佛向甚么处摸索。六代祖师向甚么处提持。天下衲僧向甚么处名邈。除非自得自证便乃敲唱双行。虽然如是。未是衲僧行履处。作么生是衲僧行履处。是非海里横身入。豺虎丛中纵步行</p>
<p>
	　　南剑州剑门安分庵主。少与木庵同肄业。安国后依懒庵未有深证。辞谒径山大慧。行次江干仰瞻宫阙。闻街司喝侍郎来。释然大悟。作偈曰。几年个事挂胸怀。问尽诸方眼不开。肝胆此时俱裂破。一声江上侍郎来。遂径回西禅。懒庵迎之付以伽梨。自尔不规所寓。后庵居剑门。化被岭表学者从之。所作偈颂走手而成。凡千余首盛行于世。示众。这一片田地。汝等诸人且道。天地未分已前在甚么处。直下彻去已是钝置。尔分上不少了也。更若拟议思量。何啻白云万里。蓦拈拄杖打散大众。示众。上至诸佛下及众生。性命总在山僧手里。检点将来有没量罪过。还有检点得出者么。卓拄杖一下曰。冤有头债有主。遂左右顾视曰。自出洞来无敌手。得饶人处且饶人。示众。十五日已前天上有星皆拱北。十五日已后人间无水不朝东。已前已后总拈却。到处乡谈各不同。乃屈指曰一二三四五六七八九十十一十二十三十四。诸兄弟今日是几。良久曰。本店买卖分文不赊</p>
<p>
	　　教忠光禅师法嗣</p>
<p>
	　　临安府净慈混源昙密禅师。<a>天台</a>卢氏子。依资福道荣出家。十六圆具习台教。弃参大慧于径山。谒雪巢一此庵元。入闽留东西禅无省发之。泉南教忠俾悦众解职归前资。偶举香严击竹因缘。豁然契悟述偈呈忠。忠举玄沙未彻语诘之无滞。忠曰。子方可见妙喜。即辞往梅杨服勤四载。住后上堂。诸佛出世打劫杀人。祖师西来吹风放火。古今善知识佛口蛇心。天下衲僧自投笼槛。莫有天然气概特达丈夫。为宗门出一只手主张佛法者么。良久曰。设有也须斩为三段。上堂。德山小参不答话。千古<a>丛林</a>成话霸。问话者三十棒。惯能说诃说夯。时有僧出。的能破的。德山便打。风流儒雅。某甲话也未问。头上着枷脚下着匝。尔是那里人。一回相见一伤神。新罗人把手笑欣欣。未跨船舷好与三十棒。依前相厮诳混源。今日恁么批判。责情好与三十棒。且道是赏是罚。具参学眼者试辨看。上堂举。云门问僧。光明寂照遍河沙因缘。师曰。平地捞鱼鰕。辽天射飞鹗。跛脚老云门。千错与万错</p>
<p>
	　　泉州法石中庵慧空禅师。赣州蔡氏子。春日上堂拈拄杖卓一下曰。先打春牛头。又卓一下曰。后打春牛尾。惊起虚空入藕丝里。释迦无路潜踪。<a>弥勒</a>急走千里。文殊却知落处。拊掌大笑<a>欢喜</a>。且道欢喜个甚么。春风昨夜入门来。便见千花生碓嘴。上堂。千家楼阁一霎秋风。秖如襟袖凉生。不觉园林叶落。于斯荐得触处全真。其或未然。且作寒温相见。上堂举。<a>金刚经</a>云。佛告<a>须菩提</a>。尔所国土中所有众生若干种心。如来悉知。何以故。如来说诸心皆为非心是名为心。要会么。春风得意马蹄疾。一日看尽长安花。僧问。先佛垂范禁足安居。未审是何宗旨。曰琉璃钵内拓须弥。僧便喝。师便打</p>
<p>
	　　东禅岳禅师法嗣</p>
<p>
	　　福州鼓山宗逮禅师上堂。世尊道。应如是知如是见如是信解不生<a>法相</a>。遂喝曰。玉本无瑕却有瑕</p>
<p>
	　　西禅净禅师法嗣</p>
<p>
	　　福州乾元宗颖禅师。上堂卓拄杖曰。性燥汉秖在一槌。靠拄杖曰。灵利人不劳再举。而今莫有灵利底么。良久曰。比拟张麟兔亦不遇</p>
<p>
	　　开善谦禅师法嗣</p>
<p>
	　　建宁府仙州山吴十三道人。每以已事扣诸禅及开善。归结茆于其左。遂往给侍。绍兴庚申三月八日夜适然启悟。占偈呈善曰。元来无缝罅。触着便光辉。既是千金宝。何须弹雀儿。善答曰。啐地折时真庆快。死生凡圣尽平沈。仙州山下呵呵笑。不负相期宿昔心</p>
<p>
	　　无用全禅师法嗣</p>
<p>
	　　育王笑翁禅师讳妙堪。四明毛氏子。广颡平顶骨清气豪。十岁从野庵道钦受释氏学。参松源岳于灵隐不契。往天童参无用全公。无用问曰。行脚僧游山僧。师曰。行脚僧。无用曰。如何是行脚事。师以坐具便摵。无用曰。此僧敢来者里捋虎须参堂去。室中常示以狗子无佛性话。一日拟开口。无用以竹篦劈口便打。师应声呈偈云。大茶毒鼓。轰天震地。转脑回头。横尸万里。无用颔之。久之侍香。辞去西游历登诸老门。迨出世妙胜嗣无用。迁金文移。光孝乙亥大旱祷雨。州治郡将以道居左偏。师谓释左道右旧有成法。力争不可。退归雪窦申明于朝得旨仍旧乃已。史卫王荐师领台之报恩。天台旧无律宗。师议合十寺为大刹。筑坛场阐扬毗尼。朝命徙虎丘领雪峰三年。升住灵隐。卫王创大慈成请师开山。师审法立度去浮务约。虽大智复作无以易之。卫王薨退居上柏。台州使君陈公遣使以瑞岩邀之于道。师勉领寺事逾月遂行。无何江心牒至。监丞史公强之。乃起黾勉绝江。明年廷臣奏令僧道买紫衣师号。俾以衣号住持。师以为审如是。则千金之子皆可主法。吾道殆矣。奏疏殿陛上书庙堂。其议遂寝。诏徙育王。兴建居多。既而天童除书至不应。戊申春师寝疾。通守永嘉曹公等入山问疾。<a>从容</a>叙世契。移顷命纸笔书遗表。作寺丞张公书援山谷晦堂例请主后事。书四句偈辞众云。业镜高悬。七十二年。一槌击碎。大道坦然。置笔与曹公诀别右胁而逝</p>
<p>
	　　天童华禅师法嗣</p>
<p>
	　　庆元府天童密庵咸杰禅师。福州郑氏子。母梦庐山老僧入舍而生。自幼颖悟出家为僧。不惮游行遍参知识。后谒应庵于衢之明果庵。孤硬难入屡遭呵。一日庵问。如何是正<a>法眼</a>。师遽答曰。破沙盆。庵颔之。未几辞回省亲。庵送以偈曰。大彻投机句。当阳廓顶门。相从今四载。征诘洞无[病-丙+(一/艮)]。虽未付钵袋。气宇吞乾坤。却把正法眼。唤作破沙盆。此行将省觐。切忌便跺跟。吾有末后句。待归要汝遵。出世衢之乌巨。次迁祥符蒋山华藏。未几诏住径山灵隐。晚居太白。僧问。虚空销殒时如何。师曰。罪不重科。上堂。牛头横说竖说。不知有向上关棙子。有般添桶辈。东西不辩南北不分。便问。如何是向上关棙子。何异开眼尿床。华藏有一转语。不在向上向下。千手大悲摸索不着。雨寒无处晒[日*良]。今日普请布施大众。良久曰。达磨大师无当门齿。上堂。世尊不说说。抝曲作直。迦叶不闻闻。望空启告。马祖即心即佛。悬羊头卖狗肉。赵州勘庵主贵买贱卖分文不直。秖如文殊是七佛之师。因甚出女子定不得。河天月晕鱼分子。槲叶风微鹿养茸。上堂卓拄杖曰。迷时秖迷这个。复卓一下曰。悟时秖悟这个。迷悟双忘。粪扫堆头重添搕[打-丁+(天/韭)]。莫有向东涌西没全机独脱处道得一句底么。若道不得华藏自道去也。掷拄杖曰。三十年后。上堂举。金峰和尚示众云。老僧二十年前有老婆心。二十年后无老婆心。时有僧问。如何是和尚二十年前有老婆心。峰云。问凡答凡问圣答圣。曰如何是二十年后无老婆心。峰云。问凡不答凡问圣不答圣。师曰乌巨当时若见。但冷笑两声。这老汉忽若瞥地。自然不堕圣凡窠臼。上堂举婆子烧庵话。师曰。这个公案丛林中少有拈提者。杰上座裂破面皮。不免纳败一上。也要诸方检点。乃召大众曰。这婆子洞房深稳水泄不通。偏向枯木上糁花寒岩中发焰。个僧孤身迥迥惯入洪涛。等闲坐断泼天潮。到底身无涓滴水。子细检点将来敲枷打锁则不无。二人若是佛法未梦见在。乌巨与么提持毕竟意归何处。良久曰。一把柳丝收不得。和烟搭在玉阑干。上堂。动弦别曲。叶落知秋。举一明三。目机铢两。如王秉剑杀活临时。犹是无风匝匝之波。向上一路千圣把手共行。合入泥犁<a>地狱</a>。正当与么时合作么生。江南两浙春寒秋热。上堂。尽乾坤大地。唤作一句子担枷带锁。不唤作一句子业识茫茫。两头俱透脱。净裸裸赤洒洒没可把。达磨一宗扫土而尽。所以云门大师道。尽乾坤大地无纤毫过患犹是转句。不见一法始是半提。更须知有全提底时节。大小云门剑去久矣方乃刻舟。后示寂塔于寺之中峰</p>
<p>
	　　南书记者。福州人。久依应庵。于赵州狗子无佛性话豁然契悟。有偈曰。狗子无佛性。罗睺星入命。不是打杀人。被人打杀定。庵见喜其脱略。绍兴末终于归宗</p>
<p>
	　　侍郎李浩居士。字德远号正信。幼闻首<a>楞严经</a>如游旧国。志而不忘持橐。后造明果投诚入室。应庵揕其胸曰。侍郎死后向甚么处去。公骇然汗下。庵喝出。公退参不旬日竟跻堂奥。以偈寄同参严康朝曰。门有孙膑铺。家存甘贽妻。夜眠还早起。谁悟复谁迷。庵见称善有鬻胭脂者。亦久参应庵颇自负。公赠之偈曰。不涂红粉自风流。往往禅徒到此休。透道古今圈[袖-由+贵]后。却来这里吃拳头</p>
<p>
	　　道场全禅师法嗣</p>
<p>
	　　常州华藏伊庵有权禅师。临安昌化祁氏子。年十四得度。十八岁<a>礼佛</a>智裕禅师于灵隐。时无庵为第一座。室中以从无住本建一切法问之。师久而有省。答曰。暗里穿针耳中出气。庵可之。遂密付心印。尝夜坐达旦。行粥者至忘展钵。邻僧以手触之。师感悟为偈曰。黑漆昆仑把钓竿。古帆高挂下惊湍。芦花影里弄明月。引得盲龟上钓船。佛智尝问。心包太虚量廓沙界时如何。师曰。大海不宿死尸。智抚其座曰。此子他日当据此座呵佛骂祖去在。师自是埋藏头角益自韬晦。游历湖湘江浙几十年。依应庵于归宗。参大慧于径山。无庵住道场招师分座<a>说法</a>。于是声名隐然。住后上堂。今朝结却布袋口。明眼衲僧莫乱走。心行灭处解翻身。喷嚏也成师子吼。旃檀林任驰骤。剔起眉毛顶上生。剜肉成疮露家丑。上堂。禅禅无党无偏。迷时千里隔。悟在口皮边。所以僧问石霜。如何是禅。霜云。[鹿*瓦]甎。又僧问睦州。如何是禅。州云猛火着油煎。又僧问首山。如何是禅。山云。猢狲上树尾连颠。大众。道无横径立处孤危。此三大老行声前活路用劫外灵机。若以衲僧正眼。检点将来不无优劣。一人如张良入阵。一人如项羽用兵。一人如孔明料敌。若人辨白得可与佛祖齐肩。虽然如是。忽有个衲僧出来道。长老话作两橛。也适来道。道无横径无党无偏。而今又却分许多优劣。且作么生只对。还委悉么。把手上山齐着力。咽喉出气自家知。淳熙庚子秋示微疾。留偈趺坐而逝。茶毗齿舌不坏。获五色<a>舍利</a>无数。瘗于横山之塔。分骨归葬万年寺左</p>
<p>
	　　双林用禅师法嗣</p>
<p>
	　　婺州三峰印禅师。上堂举野狐话曰。不落不昧诬人之罪。不昧不落无绳自缚。可怜柳絮随春风。有时自西还自东</p>
<p>
	　　大沩行禅师法嗣</p>
<p>
	　　常德府德山子涓禅师。潼川人也。上堂。见见之时见非是见。见犹离见见不能及。遂喝曰。鲸吞海水尽。露出珊瑚枝。众中忽有个衲僧出来道。长老休寐语。却许伊具一只眼。上堂横按拄杖曰。一二三四五六七。七六五四三二一。循还逆顺数将来。数到未来无尽日。因七见一因一忘七。踏破太虚空。铁牛也汗出。绝气息无踪迹。掷拄杖曰。更须放下这个。始得参学事毕。上堂拈拄杖曰。有时夺人不夺境。拄杖子七纵八横。有时夺境不夺人。山僧七颠八倒。有时人境两俱夺。拄杖子与山僧削迹吞声。有时人境俱不夺。卓拄杖曰。伴我行千里。携君过万山。忽然撞着临济大师时如何。喝曰。未明心地印。难透祖师关</p>
<p>
	　　万年贲禅师法嗣</p>
<p>
	　　温州龙鸣在庵贤禅师。上堂举崇寿示众曰。识得凳子周匝有余。云门道。识得凳子天地悬殊。师曰。崇寿老汉坐杀天下人。云门大师走杀天下人。龙鸣则不然。识得凳子四脚着地。要坐便坐要起便起。上堂举赵州勘婆话颂曰。冰雪佳人貌最奇。常将玉笛向人吹。曲中无限花心动。独许东君第一枝</p>
<p>
	　　潭州大沩咦庵鉴禅师。会稽人也。上堂。木落霜空天寒水冷。释迦老子无处藏身。折东篱补西壁。撞着不<a>空见</a><a>菩萨</a>。请示<a>念佛</a>三昧。也甚奇怪。却向道。金色光明云。参退吃茶去。上堂。老胡开一条路。甚生径直。秖云。歇即菩提性净明心不从人得。后人不得其门。一向奔驰南北往复东西。极岁穷年无个歇处。诸人还歇得么。休休。上堂举。晦堂和尚一日问僧。甚处来。曰南雄州。堂曰。出来作甚么曰寻访尊宿。堂曰不如归乡好。曰未审和尚令某归乡意旨如何。堂曰。乡里三钱买一片鱼鲊如手掌大。师曰。宁可碎身如微尘。终不瞎个师僧眼。晦堂较些子。有般汉便道。熟处难忘有甚共语处。上堂举。罽宾国王问师子尊者蕴空公案。师颂曰。尊者何曾得蕴空。罽宾徒自斩春风。<a>桃花</a>雨后已零落。染得一溪流水红</p>
		

	
	

		</div></div><hr><script charset='utf-8' src='../../js/footer.js'></script></body></html>