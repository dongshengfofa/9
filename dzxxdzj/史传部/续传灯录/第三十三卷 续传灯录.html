<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十三卷 续传灯录' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十三卷 续传灯录</center></div><div class='fo'><center>经文出处:来自无量光明网</center><br/><br>
			<p>
	　　<strong>第三十三卷 续传灯录</strong></p>
<p>
	　　续传灯录卷第三十三目录</p>
<p>
	　　大鉴下第十七世</p>
<p>
	　　龙翔圭禅师法嗣二人云居德升禅师狼山慧温禅师(已上二人见录)</p>
<p>
	　　云居悟禅师法嗣九人双林德用禅师万年道闲禅师中际善能禅师云居自圆禅师(已上四人见录)灵瑞肱禅师信州怀玉坚禅师洪州同安隆禅师灵岩宜方禅师黄檗幻住印禅师(已上五人无录)</p>
<p>
	　　乌巨行禅师法嗣六人荐福休禅师龟峰慧光禅师长芦守仁禅师(已上三人见录)荐福忠禅师天宁记禅师智者修禅师(已上人无录)</p>
<p>
	　　白杨顺禅师法嗣二人青原如禅师(一人见录)南安岩如禅师(一人无录)</p>
<p>
	　　云居如禅师法嗣二人隐靖彦岑禅师报恩成禅师(已上二人见录)</p>
<p>
	　　道场辩禅师法嗣六人觉报清禅师何山然首座(已上二人见录)<a>正法</a>济禅师能仁朋禅师金绳勤禅师道场言禅师(已上四人无录)</p>
<p>
	　　黄龙忠禅师法嗣四人信相戒修禅师(一人见录)慈化印肃禅师无为道徽禅师崇化道赟禅师(已上三人无录)</p>
<p>
	　　西禅琏禅师法嗣一人西禅希秀禅师(一人见录)</p>
<p>
	　　净居尼蕴禅师法嗣一人净居尼法灯禅师(一人见录)</p>
<p>
	　　大沩果禅师法嗣十五人玉泉宗琏禅师大沩行禅师道林渊禅师大洪祖证禅师泐潭德淳禅师保安可封禅师石亭祖璇禅师石霜宗鉴禅师(已上八人见录)吉祥灿禅师石门立禅师双林远禅师穹窿觉文禅师禾山暹禅师法轮孜禅师雪峰一禅师(已上七人无录)</p>
<p>
	　　石头回禅师法嗣一人云居德会禅师(一人见录)</p>
<p>
	　　育王谌禅师法嗣七人万年昙贲禅师天童了朴禅师西岩宗回禅师高丽坦然国师龙华本禅师(已上五人见录)<a>华藏</a>先禅师雪窦妙湛禅师(已上二人无录)</p>
<p>
	　　道场琳禅师法嗣三人东山吉禅师(一人见录)狼山珸禅师径山了粹禅师(已上二人无录)</p>
<p>
	　　道场慧禅师法嗣一人灵隐道枢禅师(一人见录)</p>
<p>
	　　光孝愍禅师法嗣二人光孝悟初首座(一人见录)崇胜善行禅师(一人无录)</p>
<p>
	　　中竺妙禅师法嗣二人光孝深禅师(一人见录)灵隐蕴衷禅师(一人无录)</p>
<p>
	　　南华炳禅师法嗣四人四祖宗肇禅师天宁法清禅师正法月禅师南华明禅师(已上四人无录)</p>
<p>
	　　雪庭净禅师法嗣一人翠云僧价禅师(一人无录)</p>
<p>
	　　讷堂思禅师法嗣三人澄照行齐禅师青原立禅师智首座(已上三人无录)</p>
<p>
	　　大中海禅师法嗣一人报恩法舟禅师(一人无录)</p>
<p>
	　　蓬莱卿禅师法嗣一人延福广禅师(一人无录)</p>
<p>
	　　真牧贤禅师法嗣二人永福嗣衡禅师无为了悟禅师(二人无录)</p>
<p>
	　　廓庵远禅师法嗣一人信相宜禅师(一人无录)</p>
<p>
	　　古佛范禅师法嗣一人乌回禧禅师(无录)</p>
<p>
	　　毬堂忠禅师法嗣一人上蓝独秀宏禅师(一人无录)</p>
<p>
	　　梦庵信禅师法嗣四人能仁琢禅师鹤林妙禅师孝感竦禅师永宁道全禅师(已上四人无录)</p>
<p>
	　　足庵鉴禅师法嗣一人天童如净禅师(一人无录)</p>
<p>
	　　大鉴下第十七世</p>
<p>
	　　龙翔圭禅师法嗣</p>
<p>
	　　南康军云居顽庵德升禅师。汉州何氏子。二十得度习讲。久之辞谒文殊道禅师问<a>佛法</a>省要。殊示偈曰。契丹打破波斯寨。夺得宝珠村里卖。十字街头穷乞儿。腰间挂个风流袋。师拟对。殊曰。莫错。师退参三年方得旨趣。往见<a>佛性</a>机不投。入闽至鼓山礼觐便问。国师不跨石门句意旨如何。竹应庵声喝曰。闲言语。师即领悟。住后僧问。应真不借<a>三界</a>高超即不问。如何是无位真人。师曰。闻时富贵见后贫穷。曰抬头须掩耳。侧掌便翻身。师曰。无位真人在甚么处。曰老大宗师话头也不识。师曰。放尔三十棒</p>
<p>
	　　通州狼山萝庵慧温禅师。福州人姓郑氏。遍参诸老晚依竹庵于东林。未几庵谢事。复谒高庵悟南华昺草堂清皆蒙赏识。会竹庵徙闽之乾元。师归省次庵问。情生智隔想变体殊。不用停囚长智道将一句来。师乃释然。述偈曰。拶出通身是口。何妨骂雨呵风。昨夜前村猛虎。咬杀南山大虫。庵首肯。住后上堂。释迦老子四十九年坐筹帷幄。<a>弥勒</a>大士九十一劫带水拖泥。凡情圣量不能刬除。理照觉知犹存露布。佛意祖意如将鱼目作明珠。大乘小乘似认橘皮为猛火。诸人须是豁开胸襟宝藏运出自己家珍。向十字街头普施贫乏。众中忽有个灵利汉出来道。美食不中饱人吃。山僧只向他道。幽州犹自可。最苦是新罗</p>
<p>
	　　云居悟禅师法嗣</p>
<p>
	　　婺州双林德用禅师。本郡戴氏子。上堂。拈槌竖拂。祖师门下将黄叶以止啼。说妙谈玄。衲僧面前望梅林而止渴。际山今日去却之乎者也。更不指东画西。向三世诸佛命脉中六代祖师骨髓里。尽情倾倒为诸人说破。良久曰。啼得血流无用处。不如缄口过残春</p>
<p>
	　　台州万年无著道闲禅师。本郡洪氏子。上堂。全机敌胜犹在半途。[吭-几+(坐-工+十)]啄同时白云万里。才生朕兆已落二三。不露锋铓成何道理。且道从上来事合作么生。诬人之罪以罪加之。上堂。举干峰示众云。举一不得举二。放过一着落在第二。云门出众云。昨日有人从<a>天台</a>来却往径山去。峰曰。典座来日不得普请。师曰。相见不须嗔。君穷我亦贫。谓言侵早起。更有夜行人</p>
<p>
	　　福川中际善能禅师。严陵人。往来龙门云居有年未有所证。一日普请择菜次。高庵忽以猫儿掷师怀中。师拟议。庵拦胸踏倒。于是大事洞明。上堂。万古长空一朝风月。不可以一朝风月昧却万古长空。不可以万古长空不明一朝风月。且如何是一朝风月。人皆畏炎热。我爱夏日长。薰风自南来。殿阁生微凉。会与不会切忌承当</p>
<p>
	　　南康军云居普云自圆禅师。绵州雍氏子。年十九试经得度。留教宛五祀。出关南下历扣诸大尊宿。始诣龙门。一日于廊庑间睹绘胡人有省。夜白高庵。庵举<a>法眼</a>偈曰。头戴貂鼠帽。腰悬羊角锥。语不令人会。须得人译之。复筴火示之曰。我为汝译了也。于是大法明了。呈偈曰。外国言音不可穷。起云亭下一时通。口门广大无边际。吞尽杨岐栗棘蓬。庵遣师依佛眼。佛眼谓曰。吾道东矣。上堂。举僧问云门。如何是透法身句。门曰。北斗里藏身。师曰。南北东西万万千。乾坤上下两无边。相逢相见呵呵笑。屈指抬头月半天</p>
<p>
	　　乌巨行禅师法嗣</p>
<p>
	　　饶州荐福退庵休禅师上堂。风动邪幡动邪。风鸣邪铃鸣邪。非风铃鸣非风幡动。此土与西天。一队黑漆桶。诳惑<a>世间</a>人。看看灭胡种。山僧不奈何。趁后也打哄。瓠子曲弯弯。<a>冬瓜</a>直儱侗。上堂。结夏时左眼半斤。解夏时右眼八两。谩云九十日安居。嬴得一肚皮<a>妄想</a>。直饶七穴八穿。未免山僧拄杖。虽然如是。千钧之弩不为鼷鼠发机。上堂。先师寻常用脑后一锤。卸却学者胸中许多屈曲。当年克宾维那曾中兴化此毒。往往天下<a>丛林</a>唤作超宗异目。非唯孤负兴化。亦乃克宾受辱。若是临济儿孙。终不依草附木。资福喜见同参。今日倾肠倒腹。卓拄杖曰。还知先师落处么。伎死禅和如麻似粟。上堂。言发非声是个甚么。色前不物莫乱针锥。透过禹门风波更险。咄</p>
<p>
	　　信州龟峰晦庵慧光禅师。建宁人。上堂。数日暑气如焚。一个浑身无处安着。思量得也是烦恼人。这个未是烦恼。更有己躬下事不明便是烦恼。所以达磨大师烦恼。要为诸人吞却。又被咽喉小。要为诸人吐却。又被牙齿碍。取不得舍不得。烦恼九年。若不得二祖不惜性命。往往转身无路烦恼教死。所谓祖祢不了殃及儿孙。后来莲华峰庵主到这里烦恼不肯住。南岳思大到这里烦恼不肯下山。更有临济德山。用尽自己查梨烦恼[盉-木+友]盂无柄。龟峰今日为他闲事长无明。为尔诸人从头点破。卓拄杖一下曰。一人脑后露腮。一人当门无齿。更有数人鼻孔没半边不劳再勘。尔诸人休向这里立地瞌睡。殊不知家中饭箩锅子一时失却了也。尔若不信。但归家捡点看</p>
<p>
	　　真州长芦且庵守仁禅师。越之上虞人。依雪堂于乌巨。闻普说曰。今之兄弟做工夫正如习射。先安其足后习其法。后虽<a>无心</a>以久习故箭发皆中。喝一喝云。只今箭发也看看。师不觉倒身作避箭势忽大悟。上堂。百千三昧无量妙门。今日且庵不惜穷性命。秖做一句子说与诸人。乃卓拄杖下座。尝颂台山婆话云。开个灯心皂角铺。日求升合度朝昏。只因风雨连绵久。本利一空愁倚门</p>
<p>
	　　白杨顺禅师法嗣</p>
<p>
	　　吉州青原如禅师。僧问。达磨未来时如何。师曰。生铁铸昆仑。曰后来如何。师曰五彩画门神</p>
<p>
	　　云居如禅师法嗣</p>
<p>
	　　太平州隐静圆极彦岑禅师。台城人也。上堂。韩信打关。未免伤锋犯手张良烧栈。大似曳尾灵龟。既然席卷三秦。要且未能囊弓裹革烟尘自静。我国晏然四海九州尽归皇化。自然牛闲马放。风以时雨以时。五谷熟万民安。大家齐唱村田乐。月落参横夜向阑。上堂。今朝八月初五。好事分明为举。岭头漠漠秋云。树底鸣鸠唤雨。昨夜东海鲤鱼。吞却南山猛虎。虽然有照有用。毕竟无宾无主。唯有文殊普贤住住我识得尔。上堂。举正堂辩和尚室中问学者。蚯蚓为甚么化为百合。师曰。客舍并州已十霜。归心日夜忆咸阳。无端更渡桑干水。却望并州是故乡</p>
<p>
	　　鄂州报恩成禅师上堂。秋雨乍寒。汝等诸人青州布衫成就也未。良久喝曰。云溪今日冷处着一把火。便下座</p>
<p>
	　　道场辩禅师法嗣</p>
<p>
	　　平江府觉报清禅师。上堂举。僧问云门。如何是诸佛出身处。门曰。东山水上行。师曰。诸佛出身处。东山水上行。石压笋斜出。岸悬花倒生</p>
<p>
	　　安吉州何山然首座。姑苏人。侍正堂之久。入室次堂问。猫儿为甚么偏爱捉老鼠。曰物见主眼卓竖。堂欣然因命分座</p>
<p>
	　　黄龙忠禅师法嗣</p>
<p>
	　　成都府信相戒修禅师上堂。举马祖不安公案乃曰。两轮举处烟尘起。电急星驰拟何止。目前不碍往来机。正令全施无表里。丈夫意气自冲天。我是我兮尔是尔</p>
<p>
	　　西禅琏禅师法嗣</p>
<p>
	　　遂宁府西禅第二代希秀禅师上堂。秋光将半暑气渐消。鸿雁横空。点破碧天似水。猿猱挂树。撼翻玉露如珠。直饶对此明机。未免认龟作鳖。且道应时应节一句作么生道。野色并来三岛月。溪光分破五湖秋</p>
<p>
	　　净居尼温禅师法嗣</p>
<p>
	　　温州净居尼无相法灯禅师上堂。拈拄杖卓曰。观音出普贤入。文殊水上穿靴立。抬头鹞子过新罗。石火电光追不及。咄</p>
<p>
	　　大沩果禅师法嗣</p>
<p>
	　　荆门军玉泉穷谷宗琏禅师。合州董氏子。开堂日问答已乃曰。衲僧向人天众前一问一答一擒一纵一卷一舒一挨一拶。须是具金刚眼睛始得。若是念话之流。君向西秦我之东鲁。于宗门中殊无所益。这一段事不在有言不在无言。不碍有言不碍无言。古人垂一言半句。正如国家兵器不得已而用之。横说竖说秖要控人入处。其实不在言句上。今时人不能一径彻证根源。秖以语言文字而为至道。一句来一句去。唤作禅道。唤作向上向下。谓之菩提<a>涅槃</a>。谓之祖师巴鼻。正似郑州出曹门。从上宗师会中往往真个以行脚为事底。才有疑处便对众决择。秖一句下见谛明白。造<a>佛祖</a>直指不传之宗。与诸有情尽未来际同得同证。犹未是泊头处。岂是空开唇皮胡言汉语来。所以南院示众云。诸方秖具啐啄同时眼。不具啐啄同时用。时有僧问。如何是啐啄同时用。院曰。作家不啐啄。啐啄同时失。僧曰。犹是学人问处。院曰。如何是尔问处。僧曰失。院便打。其僧不契。后至云门会中。因二僧举此话。一僧曰。当时南院棒折那其僧忽悟即回南院。院已迁化。时风穴作维那问曰。尔是问先师啐啄同时话底僧那。僧曰是。穴曰。尔当时如何。曰我当时如在灯影里行。穴曰。尔会也。师乃召大众曰。暗穿玉线密度金针。如水入水似金博金。敢问大众。啐啄同时是亲切处。因甚却失。若也会得堪报不报之恩。共助无为之化。便可横身宇宙独步大方。若跳不出依前秖在架子下。上堂拈拄杖曰。破无明暗截<a>生死</a>流。度三有城泛无为海。须是识这个始得。乃召大众曰。唤作拄杖则触。不唤作拄杖则背。若也识得荆棘林中撒手。是非海里横身。脱或未然。普贤乘白象土宿跨泥牛。参。上堂。一切数句非数句。与吾灵觉何交涉。师曰。永嘉恁么道。大似含元殿上更觅长安。殊不知有水皆含月。无山不带云。虽然如是。三十年后赵婆酤醋。上堂。宗乘一唱殊途绝。万别千差俱泯灭。通身是口难分雪。金刚脑后三斤铁。好大哥。僧问。保寿开堂三圣推出一僧。保寿便打意旨如何。师曰。利动君子。曰为复棒头有眼。为复见机而作。师曰。弥猴系露柱。曰秖如三圣道。尔恁么为人。瞎却镇州一城人眼。又作么生。师曰。锦上铺华又一重。问行脚逢人时如何。师曰。一不成二不是。曰行脚不逢人时如何。师曰。虎咬大虫。曰秖如慈明道。钓丝绞水意作么生。师曰。水浸钢石卵。问三圣道。我逢人则出出则不为人意旨如何。师曰。兵行诡道。曰兴化道。我逢人则不出出则便为人又作么生。师曰。绵里秤锤。问不落因果为甚么堕野狐身。师曰。庐山五老峰。曰不昧因果为甚么脱野狐身。师曰。南岳三生藏。曰秖如不落不昧未审是同是别。师曰。倚天长剑逼人寒。僧问。只如昔日杨岐和尚。因僧问。如何是佛。杨岐答云。三脚驴子弄蹄行意旨如何。师曰。过蓬州了便到巴州。吁味师所谈心要。政如空中鸟迹水底鱼踪。岂容凑泊哉</p>
<p>
	　　潭州大沩行禅师。上堂横拄杖曰。尔等诸人若向这里会去。如纪信登九龙之辇。不向这里会去。似项羽失千里乌骓。饶尔总不恁么。落在无事甲里。若向这里拨得一路。转得身吐得气。山僧与尔拄杖子。遂靠拄杖下座。上堂。不是心不是佛不是物。且道是个甚么。不在内不在外不在中间。毕竟在甚么处。苦苦有口说不得。无家何处归</p>
<p>
	　　潭州道林渊禅师。僧问。钟未鸣鼓未响托[盉-木+友]向甚么处去。德山便低头归方丈。意旨如何。师曰。奔雷迸火。曰岩头道。这老汉未会末后句在又作么生。师曰。相随来也。曰岩头密启其意。未审那里是他密启处。师曰。万年松在祝融峰。曰虽然如是秖得三年。三年后果迁化。还端的也无。师曰嚤呢哒唎吽[口*发]吒。临示寂上堂拈拄杖示众曰。离却色声言语道将一句来。众无对。师曰。动静声色外。时人不肯对。世间出世间。毕竟使谁会。言讫倚杖而逝</p>
<p>
	　　随州大洪老衲祖证禅师。潭州潘氏子。上堂。万象之中独露身。如何说个独露底道理。竖起拂子曰。到江吴地尽。隔岸越山多。僧问。云门问僧。光明寂照遍河沙。岂不是张拙秀才语。僧云是。门云。话堕也。未审那里是这僧话堕处。师曰。鲇鱼上竹竿。问离却言句请师直指。师竖拂子。僧曰。还有向上事也无。师曰有。曰如何是向上事。师曰。速礼三拜</p>
<p>
	　　隆兴府泐潭山堂德淳禅师上堂。俱胝一指头。一毛拔九牛。华岳连天碧。黄河彻底流。截却指急回眸。青箬笠前无限事。绿蓑衣底一时休</p>
<p>
	　　常州宜兴保安复庵可封禅师。福州林氏子。上堂。天宽地大风清月白。此是海宇清平底时节。衲僧家等闲问着。十个有五双知有。秖如夜半华严池吞却扬子江。开明桥撞倒平山塔。是汝诸人还知么。若也知去试向非非想天道将一句来。其或未知。掷下拂子曰。须是山僧拂子始得</p>
<p>
	　　隆兴府石亭野庵祖璇禅师。上堂曰。吃粥了也未。赵州无忌讳。更令洗钵盂。太杀没巴鼻。悟去由来不丈夫。这僧那免受涂糊。有指示无指示。韶石四楞浑。塌地入<a>地狱</a>。如箭射云岫。清风生大厦。相逢携手上高山。作者应须辨真假。真假分若为论。午夜寒蟾出海门</p>
<p>
	　　潭州石霜宗鉴禅师上堂。送旧年迎新岁。动用不离光影内。澄辉湛湛夜堂寒。借问诸人会不会。若也会增瑕类。若不会依前昧。与君指个截流机。白云更在青山外</p>
<p>
	　　石头回禅师法嗣</p>
<p>
	　　南康军云居蓬庵德会禅师。重庆府何氏子。上堂举。教中道。若见诸相非相即见如来。作么生是非相底道理。佯走诈羞偷眼觑。竹门斜掩半枝花</p>
<p>
	　　育王谌禅师法嗣</p>
<p>
	　　台州万年心闻昙贲禅师。永嘉人。住江心病起上堂。维摩病说尽道理。龙翔病咳嗽不已。咳嗽不已说尽道理。说尽道理咳嗽不已。汝等诸人还识得其中意旨也未。本是长江凑风冷。却教露柱患头风。上堂。一见便见。八角磨盘空里转。一得永得。辰锦朱砂如墨黑。秋风吹渭水。已落云门三句里。落叶满长安。几个而今被眼瞒。竖拂子曰。瞒得瞒不得。总在万年手里。还见么。华顶月笼招手石。断桥水落舍身岩。僧问。百丈卷席意旨如何。师曰。贼过后张弓。四明太守以雪窦命师主之。师辞以偈曰。闹篮方喜得抽头。退鼓而今打未休。莫把乳峰千丈雪。重来换我一双眸</p>
<p>
	　　庆元府天童慈航了朴禅师。福州人。上堂。酷暑如焚不易禁。炎炎赫赫欲流金。夜明帘外无人到。灵木迢然转绿阴。上堂。久雨不晴半睡半醒。可谓天地合其德。日月合其明。四时合其序。鬼神合其吉凶。遂喝曰。住住内卦已成更求外象。卓拄杖曰。适来掷得雷天大壮。如今变作地火明夷。上堂。牛皮鞔露柱。露柱啾啾叫。灯笼佯不知。虚明还自照。殿脊老蚩吻。闻得呵呵笑。三门侧耳听。就上打之绕。譬如十日菊。开彻阿谁要。阿呵呵。未必秋香一夜衰。熨斗煎茶不同铫。室中问僧。贼来须打客来须看。秖如三更夜半人面似贼贼面似人。作么生辨。上堂。观音岩玲玲珑珑。太白石丁丁东东。西园菜蟥似不堪食。东谷花发却无赖红。且道是祖意教意。途中受用世谛流布。若辨不出雪峰覆却饭桶。若辨得出甘贽<a>礼拜</a>蒸笼参。上堂。德山入门便棒。临济入门便喝。临济喝处德山棒头耳聋。德山棒时临济喝下眼瞎。虽然一搦一抬。就中全生全杀。遂喝一喝。卓拄杖一下云。敢问。诸人。是生是杀。良久云。君子可八</p>
<p>
	　　南剑州西岩宗回禅师。婺州人也。久依无示深得法忍。因寺僧以茶禁闻有司。吏捕知事。师谓众曰。此事不直之则罪坐于我。若自直彼复得罪。不忍为也。令击鼓升座说偈曰。县吏追呼不暂停。争如长往事分明。从前有个无生曲。且喜今朝调已成。言讫而逝</p>
<p>
	　　高丽国坦然国师。少嗣王位钦向宗乘。因海商方景仁抵四明。录无示语归。师阅之启悟。即弃位圆颅。作书以语要及四威仪偈令景仁呈无示。示答曰。佛祖出兴于世。无一法与人。实使其自信自悟自证自到具大知见。如所见而说。如所说而行。山河大地草木丛林相与证明其来久矣。后复通嗣法。其书略曰。生死海广劫殚周通。得遇本分宗师。以三要印子验定其法。实谓盲龟值浮木孔耳</p>
<p>
	　　临安府龙华无住本禅师。广德人也。上堂举。云门大师拈起胡饼曰。我秖供养两浙人。不供养向北人。众无语。门自代曰。天寒日短两人共一碗。师曰。韶阳老汉言中有响。痛处着锥。检点将来翻成毒药。诸人要会么。半在河南半河北。一片虚凝似墨黑。冷地思量愁杀人。叵耐云门这老贼。贼贼下座。更不巡堂</p>
<p>
	　　道场琳禅师法嗣</p>
<p>
	　　临江军东山吉禅师。因李朝请。与甥芗林<a>居士</a>向公子諲谒之遂问。家贼恼人时如何。师曰。谁是家贼。李竖起拳。师曰。贼身已露。李曰。莫涂糊人好。师曰。赃证见在。李无语。师示以偈曰。家贼恼人孰奈何。千圣回机秖为他。遍界遍空无影迹。无依无住绝笼罗。贼贼。猛将雄兵收不得。疑杀天下老禅和。笑倒闹市古弥勒。休休。不用将心向外求。回头瞥尔贼身露。和赃捉获世无俦。世无俦真可仰。从兹不复夸伎俩。怗怗安家乐业时。万象森罗齐拊掌</p>
<p>
	　　道场慧禅师法嗣</p>
<p>
	　　临安府灵隐懒庵道枢禅师。吴兴四安徐氏子。初住何山次移华藏。隆兴初诏居灵隐</p>
<p>
	　　孝宗皇帝召至内殿问禅道之要。师答。以此事在陛下堂堂日用应机处。本无知见起灭之棼圣凡迷悟之别。第护<a>正念</a>则与道相应。情却物则业不能系。尽去沉掉之病。自忘问答之意。矧今补处见在佛般若光明中。何事不成见耶。上为之首肯数四。师示众曰。仙人张果老。骑驴穿市过。但闻蹄拨剌。谁知是纸做。后退居明教永安兰若。逍遥自适。有偈题于壁曰。雪里梅花春信息。池中月色夜精神。年来可是无隹趣。莫把家风举似人。淳熙丙申八月示微疾。书偈而逝。塔于永安</p>
<p>
	　　光孝愍禅师法嗣</p>
<p>
	　　广德军光孝悟初首座。分座日示众举风旛话。至仁者心动处乃曰。祖师恁么道。赚杀一船人。今时衲僧也不可恁么会。既不恁么会。毕竟作么生。良久曰。六月好合酱。切忌着盐多</p>
<p>
	　　中竺妙禅师法嗣</p>
<p>
	　　温州光孝己庵深禅师。本郡人也。上堂曰。龙生龙凤生凤。老鼠养儿沿屋栋。达磨大师不会禅。历魏游梁干打哄。上堂。一九二九相逢不出手。三九二十七。篱头吹觱栗。翻忆小释迦。双手抱屈膝。知不知实不实。摩诃般若波罗蜜。上堂。维摩默然普贤广说。历代<a>圣人</a>互呈丑拙。君不见。落花三月子规啼。一声声是一点血。上堂。风萧萧叶飘飘。云片片水茫茫。江干独立向谁说。天外飞鸿三两行</p>
		

	
	

		</div></div><hr><script charset='utf-8' src='../../js/footer.js'></script></body></html>