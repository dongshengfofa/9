<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十七卷 续传灯录' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十七卷 续传灯录</center></div><div class='fo'><center>经文出处:来自无量光明网</center><br/><br>
			<p>
	　　<strong>第十七卷 续传灯录</strong></p>
<p>
	　　续传灯录卷第十七目录</p>
<p>
	　　大鉴下第十四世</p>
<p>
	　　丹霞淳禅师法嗣九人天童正觉禅师长芦清了禅师大洪庆预禅师治平湡禅师(已上四人见录)武当佛岩禅师大乘升禅师随州修山和尚大阳满禅师归宗明禅师(已上五人无录)</p>
<p>
	　　香山净因成禅师法嗣十一人天封子归禅师吉祥法宣禅师护国守昌禅师丹霞普月禅师妙慧尼慧光禅师(已上五人见录)妙峰云禅师金山坚禅师天宁珂禅师龙池预禅师双泉月禅师南岳龙王云禅师(已上六人无录)</p>
<p>
	　　宝峰照禅师法嗣九人圆通德止禅师真如道会禅师智通景深禅师花药智朋禅师(已上四人见录)乌巨如懿禅师仰山季禅师报恩通禅师荐福臻禅师天王聪藏主(已上五人无录)</p>
<p>
	　　石门易禅师法嗣五人青原齐禅师天衣聪禅师香山尼佛通禅师(已上三人见录)九顶慈普禅师无为义耸禅师(已上二人无录)</p>
<p>
	　　天宁誧禅师法嗣一人熊耳慈禅师(见录)</p>
<p>
	　　大沩喆禅师法嗣三十人智海道平禅师泐潭景祥禅师光孝慧兰禅师东明仁仙禅师普照晓钦禅师东林自遵禅师福严置禅师东明迁禅师道吾汝能禅师兴教慧淳禅师罗浮希声禅师兴阳贤禅师永安妙喜禅师(已上十三人见录)禾山慧晓禅师中峰智源禅师灵泉道坚禅师清居文喆禅师万寿子升禅师崇因正禅师嘉佑辩禅师岳麓海禅师沩山云蔼首座齐荣首座沩山永庵主净福慧文禅师瑞峰道宗禅师昭觉师范禅师万寿道倧禅师云峰清悟禅师象耳子真禅师(已上十七人无录)</p>
<p>
	　　雪窦雅禅师法嗣四人光孝普印禅师(一人见录)龙游清韵禅师石门永熙禅师禅林永觉禅师(已上三人无录)</p>
<p>
	　　庆善宗震禅师法嗣一人庆善普能禅师(一人见录)</p>
<p>
	　　<a>净土</a>思禅师法嗣二人万寿法诠禅师庆善守隆禅师(二人见录)</p>
<p>
	　　护国月禅师法嗣一人护国慧本禅师(见录)</p>
<p>
	　　护国祐禅师法嗣一人资圣则圆禅师(无录)</p>
<p>
	　　南禅慧禅师法嗣一人萧山法诠禅师宝林道芳禅师(二人无录)</p>
<p>
	　　万寿圆禅师法嗣三人国清照禅师慧严觉禅师永怀荣禅师(已上三人无录)</p>
<p>
	　　福昌端禅师法嗣一人王屋资禅师(无录)</p>
<p>
	　　天禧永禅师法嗣一人添上座(无录)</p>
<p>
	　　鹿门灯禅师法嗣一人白马熙禅师(无录)</p>
<p>
	　　西京尼道深禅师法嗣二人奉圣绍才禅师妙慧智安禅师(已上二人无录)</p>
<p>
	　　大洪守遂禅师法嗣二人大洪庆显禅师(见录)荆州公安愍(无录)</p>
<p>
	　　大鉴下第十四世</p>
<p>
	　　丹霞淳禅师法嗣</p>
<p>
	　　明州天童宏智正觉禅师。隰州李氏子。母梦五台一僧解环与环其右臂。乃孕遂斋戒。及生右臂特起若环状。七岁日诵数千言。祖寂父宗道久参<a>佛陀</a>逊禅师。尝指师谓其父曰。此子道韵胜甚非尘埃中人。苟<a>出家</a>必为<a>法器</a>。十一得度于净明本宗。十四具戒十八游方。诀其祖曰。若不发明大事誓不归矣。及至汝州香山。成枯木一见深所器重。一日闻僧诵莲经。至父母所生眼悉见三千界。瞥然有省。即诣丈室陈所悟。山指台上香合曰。里面是甚么物。师曰。是甚么心行。山曰。汝悟处又作么生。师以手画一圆相呈之。复抛向后。山曰。弄泥团汉有甚么限。师曰错。山曰。别见人始得。师应喏喏。即造丹霞。霞问。如何是空劫以前自己。师曰。井底虾蟆吞却月。三更不借夜明帘。霞曰。未在更道。师拟议。霞打一拂子曰。又道不借。师言下释然遂作礼。霞曰。何不道取一句。师曰。某甲今日失钱遭罪。霞曰。未暇打得尔且去。霞领大洪师掌笺记。后命首众。得法者已数人。四年过圆通。时真歇初住长芦。遣僧邀至众出迎。见其衣[焉-正+臼]穿弊且易之。真歇俾侍者易以新履。师却曰。吾为鞋来邪。众闻心服恳求<a>说法</a>。居第一座六年。出住泗州普照。次补太平圆通能仁。及长芦天童屋庐湫隘。师至创辟一新衲子争集。上堂。黄合帘垂谁传家信。紫罗帐合暗撒真珠。正恁么时视听有所不到。言诠有所不及。如何通得个消息去。梦回夜色依稀晓。笑指家风烂熳春。上堂。心不能缘口不能议。直饶退步荷担。切忌当头触讳。风月寒清古渡头。夜船拨转琉璃地。上堂。空劫有真宗。声前问已躬。赤穷新活计。清白旧家风。的的三乘外。寥寥一印中。却来行异类。万派自朝东。上堂。今日是释迦老子降诞之辰。长芦不解说禅与诸人画个样子。秖如在摩耶胎时作么生。以拂子画此⊙相曰。秖如以清净水浴金色身时又作么生。复画此[○@水]相曰。秖如周行七步。目顾四方指天指地。成道说法<a>神通</a>变化。智慧辩才四十九年三百余会。说青道黄指东画西入般<a>涅槃</a>时又作么生。乃画此&oplus;相。复曰。若是具眼衲僧必也相许。其或未然一一历过始得。上堂僧问。如何是向去底人。师曰。白云投壑尽。青嶂倚空高。曰如何是却来底人。师曰。满头白发离岩谷。半夜穿云入市廛。曰如何是不来不去底人。师曰。石女唤回<a>三界</a>梦。木人坐断六门机。乃曰。句里明宗则易。宗中辩的则难。良久曰。还会么。冻鸡未报家林晓。隐隐行人过雪山。僧问。一丝不着时如何。师曰。合同船子并头行。曰其中事作么生。师曰。快刀快斧斫不入。问布袋头开时如何。师曰。一任填沟塞壑。问清虚之理毕竟无身时如何。师曰。文彩未痕初。消息难传际。曰一步密移玄路转。通身放下劫壶空。师曰。诞生就父时合体无遗照。曰理既如是事作么生。师曰。历历才回分化事。十方机应又何妨。曰恁么则尘尘皆现本来身去也。师曰。透一切色超一切心。曰如理如事又作么生。师曰。路逢死蛇莫打杀。无底篮子盛将归。曰入市能长啸。归家着短衫。师曰。木人岭上歌。石女溪边舞。上堂。诸禅德。吞尽三世佛底人。为甚么开口不得。照破四天下底人。为甚么合眼不得。许多病痛与尔一时拈却了也。且作么生得十成通畅去。还会么。擘开华岳连天色。放出黄河到海声。师住持以来受无贪而施无厌。岁艰食竭己有及瞻众之余赖全活者数万。日常<a>过午不食</a>。绍兴丁丑九月谒郡僚及檀度。次谒越帅赵公令詪与之言别。十月七日还山。翌日辰巳间沐浴更衣端坐告众。顾侍僧索笔作书遗育王大慧禅师请主后事。仍书偈曰。梦幻空花六十七年白鸟烟没秋水连天。掷笔而逝。龛留七日颜貌如生。奉全躯塔于东谷。谥宏智。塔名妙光</p>
<p>
	　　真州长芦真歇清了禅师。左绵雍氏子。襁褓。入寺见佛。喜动眉睫。咸异之。年十八试法华得度。往成都大慈习经论领大意。出蜀至氵汉扣丹霞之室。问如何是空劫已前自己。师拟对。霞曰尔闹在且去。一日登钵盂峰豁然契悟。径归侍立。霞掌曰。将谓尔知有。师欣然拜之。翌日霞上堂曰。日照孤峰翠。月临溪水寒。祖师玄妙诀。莫向寸心安。便下座。师直前曰。今日升座更瞒某不得也。霞曰。尔试举我今日升座看。师良久。霞曰。将谓尔瞥地。师便出。后游五台之京师浮汴。直抵长芦谒祖照一语契投。命为侍者踰年分座。未几称疾退闲。命师继席学者如归。建炎末游四明。主补陀台之天封闽之雪峰。诏住育王。徙温州龙翔杭州径山慈宁。皇太后命开山皋宁崇先。上堂。我于先师一掌下伎俩俱尽。觅个开口处不可得。如今还有恁么快活不彻底汉么。若无衔铁负鞍各自着便。上堂。久默斯要不务速说。释迦老子待要款曲卖弄。争奈未出母胎已被人觑破。且道觑破个甚么。瞒雪峰不得。上堂。上孤峰顶过独木桥。蓦直恁么行。犹是时人脚高脚低处。若见得彻不出户身遍十方。未入门常在屋里。其或未然。趁凉搬取一转柴。上堂。道得第一句不被拄杖子瞒。识得拄杖子。犹是途路中事。作么生是到地头一句。上堂。处处觅不得。秖有一处不觅自得。且道是那一处。良久曰。贼身已露。上堂。口边白醭去。始得入门通身红烂去。方知有门里事。更须知有不出门底。乃曰。唤甚么作门。僧问。三世诸佛向火焰里转大法轮。还端的也无。师大笑曰。我却疑着。曰和尚为甚么却疑着。师曰。野花香满路。幽鸟不知春。问不落风彩还许转身也无。师曰。石人行处不同功。曰向上事作么生。师曰。妙在一沤前。岂容千圣眼。僧<a>礼拜</a>。师曰。秖恐不恁么。师一日入厨看煮麫次。忽桶底脱。众皆失声曰。可惜许。师曰。桶底脱自合<a>欢喜</a>。因甚么却烦恼。僧曰。和尚即得。师曰。灼然可惜许一桶面。问僧。尔死后烧作灰撒却了。向甚么处去。僧便喝。师曰。好一喝秖是不得翻款。僧又喝。师曰。公案未圆更喝始得。僧无语。师打曰。这死汉。上堂。苔封古径不堕虚凝。雾锁寒林肯彰风要。钩针稳密。孰云渔父栖巢。秖么承当。自是平常快活。还有具透关眼底么。良久曰。直饶闻早便归去。争似从来不出门。上堂。乍雨乍晴乍寒乍热。山僧底个山僧自知。诸人底个诸人自说。且道雪峰口除吃饭外要作甚么。问僧。琉璃殿上玉女撺梭。明甚么边事。曰回互不当机。师曰。还有断续也无。曰古今不曾间。师曰。正当不曾间时如何。僧珍重便出。上堂撼拄杖曰。看看三千<a>大千世界</a>一时摇动。云门大师即得雪峰则不然。卓拄杖曰。三千大千世界向甚么处去。还会么。不得重梅雨。秧苗争见青。上堂。幻化空身即法身。遂作舞云。见么见么恁么见得过桥村酒美。又作舞云。见么见么。恁么不见隔岸野花香。上堂。还有不被玄妙污染底么。良久曰。这一点倾四海水。已是洗脱不下。僧问。如何是空劫已前自己。师曰。白马入芦花。上堂。穷微丧本。体妙失宗。一句截流。渊玄及尽。是以金针密处不露光铓。玉线通时潜舒异彩。虽然如是犹是交互双明。且道巧拙不到作么生相委。良久曰。云萝秀处青阴合。岩树高低翠锁深。上堂转功就位是向去底人。玉韫荆山贵。转位就功是却来底人。红炉片雪春。功位俱转通身不滞。撒手亡依。石女夜登机。密室无人扫。正恁么时绝气息一句作么生相委。良久曰。归根风堕叶。照尽月潭空。师终于皋宁崇先。塔于寺西华桐坞。谥悟空禅师</p>
<p>
	　　随州大洪慧照庆预禅师郢州胡氏子。上堂。进一步践他国王水草。退一步踏他祖父田园。不进不退正在死水中。还有出身之路也无。萧骚晚籁松钗短。游漾春风柳线长。上堂。举船子嘱夹山曰。直须藏身处无踪迹。无踪迹处莫藏身。吾在药山三十年秖明此事。今时人为甚么却造次。丹山无彩凤。宝殿不留冠。有时憨有时痴。非我途中争得知</p>
<p>
	　　处州治平湡禅师上堂。优游实际妙明家。转步移身指落霞。无限白云犹不见。夜乘明月出芦花</p>
<p>
	　　净因成禅师法嗣</p>
<p>
	　　台州天封子归禅师上堂。卓拄杖一下。召大众曰。八万四千法门八字打开了也。见得么。金凤夜栖无影树。峰峦才露海云遮</p>
<p>
	　　太平州吉祥法宣禅师。僧问。如何是祖师西来意。师曰。久旱无甘雨。田中稻穗枯。曰意旨如何。师曰。今年米价贵。容易莫嫌粗</p>
<p>
	　　台州护国守昌禅师上堂。拈拄杖卓曰。三十六旬之开始七十二侯之起元。万邦迎和气之时。东帝布生成之令。直得天垂瑞彩地拥祯祥。微微细雨洗寒空。淡淡春光笼野色。可谓应时纳祐庆无不宜。尽大地人皆添一岁。敢问诸人。且道那一人年多少。良久曰。千岁老儿颜似这。玉万年童子鬓如丝</p>
<p>
	　　邓州丹霞普月禅师上堂。威音已前谁当辩的。然灯已后孰是知音。直饶那畔承当。未免打作两橛。纵向这边行履。也应未得十全。良由杜口毗耶。已是天机漏泄。任使掩室摩竭。终须缝罅离披。休云体露真常。直是纯清绝点。说甚皮肤脱落。自然独运孤明。虽然似此新鲜。未称衲僧意气。直得五眼齐开三光洞启。从此竿头丝线自然不犯波澜。须明转位回机方解入[邱-丘+(厂@墨)]垂手。所以道。任使板齿生毛。莫教眼眼顾着。认着则空花缭乱。言之则语路参差。既然如是。敢问诸人。不犯锋铓一句作么生道。良久曰。半夜乌龟眼豁开。万象晓来都一色</p>
<p>
	　　东京妙慧尼慧光净智禅师上堂。举赵州勘婆话。乃曰。赵州舌头连天。老婆眉光覆地。分明勘破归来。无限平人瞌睡宝峰照禅师法嗣</p>
<p>
	　　江州圆通真际德止禅师。金紫徐闳中之季子也。世居历阳。师双瞳绀碧神光射人。十岁未知书多喜睡。其父目为懵然子。暨成童强记过人。学文有奇语。弱冠梦异僧授四句偈。已而有以南安岩主像遗之者。即傍所载聪明偈。自是持念不忘。后五年随金紫将漕西洛。一夕忽大悟连作数偈。一曰。不因言句不因人。不因物色不因声。夜半吹灯方就枕。忽然这里已天明。每啸歌自若。众莫测之。乃力求出家。父弗许欲以官授之。师曰。某方将脱世网不着三界。岂复刺头于利名中邪。请移授从兄珏。遂祝发受具。未数岁名振京师。宣和三年春徽宗皇帝赐号真际。俾居圆通。上堂。山僧二十年前两目皆盲了无所睹。唯是闻人说道。青天之上有大日轮。照三千大千世界。无有不遍之处。筹策万端终不能见。二十年后眼光渐开。又值天色连阴浓云乱涌。四方观察上下推穷。见云行时便于行处作计较。见云住时便于住处立个窠臼。正如是间忽遇着个多知汉。问道。莫是要见日轮么。何不向高山顶上去。山僧却征他道。那里是高山顶上。他道。红尘不到处。是诸仁者好个端的消息。还会么。长连床上佛陀耶。上堂。昨夜黄面瞿昙将三千大千世界来一口吞尽。如人饮汤水踪迹不留应时消散。当尔时诸大<a>菩萨</a>声闻<a>罗汉</a>及与一切众生。尽皆不觉不知。唯有文殊普贤瞥然觑见。虽然得见渺渺茫茫。恰似向大洋海里头出头没。诸人且道。是什么消息。若也检点得破。许他顶门上具一只眼。示寂阇维烟气所及悉成设利。塔司空山分窆叠石原</p>
<p>
	　　台州真如道会禅师上堂。空劫中事自肯承当。日用全彰有何渗漏。正好归家稳坐。任他雪覆青山。不留元字挂怀。谁顾波翻水面。且道。正不立玄偏不附物。一句如何举似机丝不挂梭头事。文彩纵横意自殊</p>
<p>
	　　兴国军智通大死翁景深禅师。台州王氏子。自幼不群。年十八依广度院德芝披剃。始谒净慈象禅师。一日闻象曰思而知虑而解。皆鬼家活计兴不自遏。遂往宝峰求入室。峰曰。直须断起灭念。向空劫已前扫除玄路。不涉正偏尽却今时。全身放下放尽还放方有自由分。师闻顿领厥旨。峰击鼓告众曰。深得阐提大死之道。后学宜依之。因号大死翁。建炎改元开法智通。上堂。来不入门去不出户。来去无痕如何提唱。直得古路苔封羚羊绝迹。苍梧月锁丹凤不栖。所以道。藏身处没踪迹。没踪迹处莫藏身。若能如是。去住无依了无向背。还委悉么。而今分散如云鹤。尔我相忘触处玄。僧问。如何是正中偏。师曰。黑面老婆披白练。曰如何是偏中正。师曰。<a>白头翁</a>子着皂衫。曰如何是正中来。师曰。屎里翻筋斗。曰如何是兼中至。师曰。雪刃笼身不自伤。曰如何是兼中到。师曰。昆仑夜里行。曰向上还有事也无。师曰。捉得乌龟唤作鳖。曰乞师再垂方便。师曰。入山逢虎卧。出谷鬼来牵。曰何得干戈相待。师曰。三两线一斤麻。绍兴初归住宝藏岩。以事民其服。壬申二月示微恙乃曰。世缘尽矣。三月十三为众小参。仍说偈曰。不用剃头。何须澡浴。一堆红焰。千足万足。虽然如是。且道向上还有事也无。遂敛目而逝</p>
<p>
	　　衡州华药智朋禅师。四明黄氏子。依宝峰有年无省。因为众持钵。峰自题其像曰。雨洗淡红桃萼嫰。风摇浅碧柳丝轻。白云影里怪石露。绿水光中古木清。噫尔是何人。至焦山枯木成禅师见之叹曰。今日方知此老亲见先师来。师遂请益其赞。成曰。岂不见<a>法眼</a>。拈夹山境话曰。我二十年秖作境会。师即契悟。灌胡野录云。成指以问师曰。汝会么。师曰。不会。成曰。汝记得法灯拟寒山否。师遂诵至谁人知此意令我忆南泉。于忆字处成遽以手掩师口曰。住住。师豁然有省。乃曰。元来恁么地。成曰。汝作么生会。师曰。春生夏长秋收冬藏。成曰。直须保任。师应喏。绍兴初出住华药婺之天宁。后迁清凉。上堂。海风吹梦岭猿啼月。敢问诸人。是何时节。恁么会得无影树下任遨游。其或未然三条椽下直须打彻。后退居明之瑞岩。建康再以清凉挽之。明守亦勉其行。师不从作偈送使者曰。相烦专使入烟霞。灰冷无汤不点茶。寄语甬东贤太守。难教枯木再生花。未几而终</p>
<p>
	　　石门易禅师法嗣</p>
<p>
	　　吉州青原齐禅师。福州陈氏子。二十八辞父兄。从云盖智禅师出家执事首座。座一日秉拂罢。师问曰。某闻首座所说莫晓其义。伏望慈悲指示。座谆谆诱之。使究无著说这个法。踰两日有省。以偈呈曰。说法无如这个亲。十方刹海一微尘。若能于此明真理。大地何曾见一人。座骇然因语智得度。遍扣诸方。后至石门深蒙器可。出住青原仅一纪。示寂日说偈遗众曰。昨夜三更过急滩。滩头云雾黑漫漫。一条拄杖为知已。击碎千关与万关</p>
<p>
	　　越州天衣法聪禅师高邮人。上堂。幽室寒灯不假挑。<a>虚空</a>明月彻云霄。要知日用常无间。烈焰光中发异苗。因装普贤大士开光明次。师登梯秉笔顾大众曰。道得即为下笔。众无对。师召侍者。与老僧牢扶梯子。遂点之</p>
<p>
	　　遂宁府香山尼佛通禅师。因诵莲经有省。往见石门。乃曰。成都吃不得也。遂宁吃不得也。门拈拄杖打出通忽悟曰。荣者自荣。谢者自谢。秋露春风好不着便。门拂袖归方丈。师亦不顾而出。由此道俗景从得法者众</p>
<p>
	　　天宁誧禅师法嗣</p>
<p>
	　　西京熊耳慈禅师上堂。般若无知应缘而照。山僧今日撒屎撒尿。这边放那边屙。东西山岭笑呵呵。幸然一片清凉地。刚被熊峰染污他。染污他莫啾唧。泥牛木马尽呵叱。过犯弥天且莫论。再得清明又何日。还会麻。来年更有新条在。恼乱春风卒未休</p>
<p>
	　　大沩喆禅师法嗣</p>
<p>
	　　东京智海普融道平禅师处州人。上堂。山僧不会<a>佛法</a>。为人总没来由。或时半开半合。或时全放全收。还如万人丛里。冷地掉个石头。忽然打着一个。方知触处周流。上堂。赵州有四门。门门通大道。玉泉有四路。路路透长安。门门通大道。毕竟谁亲到。路路透长安。分明进步看。拍膝一下曰。岁晚未归客。西风门外寒。上堂。举盘山示众曰。似地擎山。不知山之孤峻。如石含玉。不知玉之无瑕。古人恁么说话大似抱赃叫屈。智海门下人人慷慨。生擒虎兕活捉狞龙。眼里着得须弥山。耳里着得大海水。遂拈拄杖曰。不是向人夸伎俩。丈夫标致合如斯。卓拄杖下座</p>
<p>
	　　洪州泐潭景祥禅师。建昌南城傅氏子。僧问。如何是祖师西来意。师曰。十个指头八个了。问我手何似<a>佛手</a>。师曰。金鋀难辨。曰我脚何似驴脚。师曰。黄龙路险。曰人人有个生缘。如何是和尚生缘。师曰。把定要津不通凡圣。中秋上堂。<a>灵山</a>话曹溪指。放过初生斫额底。未问龙眠老古锥。昨夜三更转向西。正当恁么时。有人问如何是月向明暗未分处道得一句。便与古人共出一只手。如或未然。宝峰不免依模画样应个时节。乃打一圆相曰。清光万古复千古。岂止人间一夜看。师室中问僧。达磨西归手携只履。当时何不两只都将去。曰此土也要留个消息。师曰。一只脚在西天。一只脚在东土。着甚来由。僧无语。问僧。唯一坚密身一切尘中现。如何是尘中现底身。僧指香炉曰。这个是香炉。师曰。带累三世诸佛生陷<a>地狱</a>。僧罔措。师便打。师不安次有僧问。和尚近日尊候如何。师曰。土地前烧二陌纸着。师常叉手夜坐如对大宾。初坐手与趺缀。至五鼓必齐膺。因号祥叉手焉</p>
<p>
	　　和州光孝慧兰禅师。不知何许人也。自号碧落道人。尝以触衣书七佛名。<a>丛林</a>称为兰布裈。有拟草庵歌一篇行于世。具载普灯。建炎末逆虏犯淮执师见酋长。长曰。闻我名否。师曰。我所闻者唯大宋天子之名。长恚令左右以锤击之。锤至辄断坏。长惊异延麾下敬事之。经旬师索薪自焚。无敢供者。亲拾薪成龛怡然端坐。烟焰一起流光四腾。虏跪伏灼肤者多。火绝得五色<a>舍利</a>。并其骨而北归。所执僧尼悉得自便。和人至今咏之</p>
<p>
	　　潭州东明仁仙禅师。开堂日僧问。<a>世尊</a>出世梵王前引帝释后随。和尚出世有何祥瑞。师曰。任是百千诸佛一时赶向水牯栏里。曰有何祥瑞。师曰。山僧不曾眼花</p>
<p>
	　　泗州普照晓钦明悟禅师。僧问。师唱谁家曲宗风嗣阿谁。师曰。东边更近东。曰沩山的子智海亲孙也。师曰。却笑傍人把钓竿。上堂。引手撮空展转莫及。翻身掷影徒自劳形。当面拈来却成蹉过。毕竟如何。拍禅床曰咱合错商量</p>
<p>
	　　庐山东林自遵正觉禅师上堂。十五日已前放过一着。十五日已后未可商量。正当十五日试道一句看。良久曰。山色翠浓春雨歇。柏庭香拥木兰开</p>
<p>
	　　潭州福严置禅师东川人。上堂。福严山上云。舒卷任朝昏。忽尔落平地。客来难讨门</p>
<p>
	　　潭州东明迁禅师蚤侍真如。晚居沩山真如庵。忠道者高其风每叩之。一日阅首楞严次。忠问。如我按指海印发光佛意如何。师曰。释迦老子好与二十棒。曰为甚么如此。师曰。用按指作么。曰汝暂举心尘劳先起又作么生。师曰。亦是海印发光</p>
<p>
	　　潭州道吾汝能禅师。僧问。如何是佛。师曰。毁着不嗔。僧云。如何是法。师曰。赞着不喜。僧云。如何是僧。师曰。剃除须发。乃曰。三转法轮于大千。其轮本来常清净。毗婆尸佛早留心。直至如今未得妙。为什么如此。一切智智清净还会么。对驴弹琴不入牛耳。俄迁大沩山。未两月沐浴净发趺坐而逝</p>
<p>
	　　安州大安山兴教慧淳禅师。开堂日上首白槌竟。师曰。未白槌已前唤作什么。白槌已后唤作第一义谛。莫有不甘底么出来相见。问白槌前请师道。师曰。方丈里。僧云。白槌后又如何。师曰。法座上。僧云。谢师指示。师曰。勿交涉。僧云。如何是第一句。师曰。脚下。僧云。如何是第二句。师曰。口里。僧云。如何是第三句。师曰。脑上。乃曰。灵山会上迦叶亲闻。五祖堂前老卢得旨。至今累及儿孙血脉不断。岂多学多知负能负胜。人人具英雄志气。各各出自己胸襟。不取他人处分。便可出生入死。方可报佛恩德。如斯举唱笑傍观者。还有同死同生底汉么。良久曰。若无山僧今日失利</p>
<p>
	　　潭州中峰罗浮希声禅师。僧问。为国开堂于此日。师将何法报君恩。师曰。庭前瑞雪落纷纷。僧云。君恩如此报祖意又如何。师曰。且领前话。僧云。恁么则金枝永茂玉叶长芳。师曰。一任众人看。乃曰。云生大野雾锁长空。三草二木悉归师子吼。露滴庭莎尽称无边妙相。猿啼鸟噪皆谈不二圆音。乃拈拄杖曰。无边妙义尽在山僧拄杖头上。若也会得。可谓应时应节。若不会万年松在祝融峰。卓一下。二月八日无疾坐终。茶毗诸根不坏。舍利求者可掬</p>
<p>
	　　郢州兴阳贤禅师江州人。丛林所谓贤蓬头是也。真如哲会中号称角立。见地明白机锋颖脱有超师之作。而行业不谨一众易之哲结庵于方丈后令师独处。惟通小径直方丈前过。不许众僧往来。后二年遂举立僧秉拂。议论超诣。一众始大服。住兴阳数载法道大著。及示寂肉身不坏。圆悟勤在沩山目击其事。妙喜果游兴阳时尚及见其肉身</p>
<p>
	　　鼎州永安妙喜禅师。僧问。如何是国师三唤侍者。师召大德。僧应喏。师曰。钝根汉。僧云。向上还有事也无。师曰。汝看虚空还曾开口么。僧契悟礼谢。师与一颂曰。虚空开口唤须弥。声隐春雷蛰者知。若不仙陀徒拟议。负吾负汝自风移</p>
<p>
	　　雪窦雅禅师法嗣</p>
<p>
	　　衢州光孝普印慈觉禅师。泉州许氏子。室中问僧。父母未生已前在甚么处行履。僧拟对。即打出。或曰。达磨在尔脚下。僧拟看。亦打出。或曰。道道。僧拟开口。复打出</p>
<p>
	　　庆善晨禅师法嗣</p>
<p>
	　　杭州庆善院普能禅师。本郡吕氏子。上堂。事不获已与诸人葛藤。一切众生秖为心尘未脱情量不除。见色闻声随波逐浪。<a>流转</a>三界汨没四生。致使<a>正见</a>不明触途成滞。若也是非齐泯<a>善恶</a>都忘。坐断报化佛头。截却圣凡途路。到这里方有少许相应。直饶如是衲僧分上未为奇特。何故如此。才有是非纷然失心咄。上堂拈拄杖曰。未入山僧手中万法宛然。既入山僧手中复有何事。良久曰。有意气时添意气。不风流处也风流。卓拄杖一下</p>
<p>
	　　净土思禅师法嗣</p>
<p>
	　　杭州灵凤山万寿法诠禅师。僧问。如何是佛。师曰。抱桩打拍浮。曰如何是法。师曰。黄泥弹子。曰如何是僧。师曰。剃除须发曰三宝外还别有为人处也无。师举起一指。僧曰。不会。师曰。指在唯观月。风来不动幡。上堂。德山棒临济喝。尽是无风波匝匝。灯笼[跳-兆+孛]跳过青天。露柱魂惊脑头裂。虽然如是。大似食盐加得渴。喝一喝</p>
<p>
	　　杭州庆善守隆禅师。开堂日僧问。知师久蕴囊中宝。今日当筵略借看。师曰。多少分明。曰师子吼时全露现。文殊仗剑又如何。师曰。惊杀老僧。问。千佛出世各有奇祥。和尚今日以何为验。师曰。木人把板云中拍。曰意旨如何。师曰。石女拈笙水底吹。上堂。花簇簇锦簇簇。盐酱拈来事事足。留得南泉打破锅。分付<a>沙弥</a>煮晨粥。晨粥一任诸人吃。洗钵盂一句作么生会。多少人疑着</p>
<p>
	　　护国月禅师法嗣</p>
<p>
	　　江陵府护国慧本禅师。僧问。有物先天地。无形本寂寥。未审是甚么物。师曰。一铤墨。曰恁么则耀古照今去也。师曰。作么生是耀古照今底。僧便喝。师便打。上堂。好个时节谁肯承当。苟或无人不如惜取。良久曰。弹雀夜明珠</p>
<p>
	　　大洪遂禅师法嗣</p>
<p>
	　　随州大洪庆显禅师。广安杨氏子。僧问。<a>须菩提</a>岩中宴坐帝释雨华。和尚新据洪峰有何祥瑞。师曰。铁牛耕破扶桑国。迸出金乌照海门。曰未审是何宗旨。师曰。熨斗煎茶铫不同</p>
		

	
	

		</div></div><hr><script charset='utf-8' src='../../js/footer.js'></script></body></html>