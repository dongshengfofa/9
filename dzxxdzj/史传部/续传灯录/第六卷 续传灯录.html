<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 续传灯录' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 续传灯录</center></div><div class='fo'><center>经文出处:来自无量光明网</center><br/><br>
			<p>
	　　<strong>第六卷 续传灯录</strong></p>
<p>
	　　续传灯录卷第六目录</p>
<p>
	　　大鉴下第十一世</p>
<p>
	　　大阳玄禅师法嗣二十五人投子义青禅师兴阳清剖禅师福严审承禅师罗浮显如禅师白马归喜禅师大阳慧禅师云门灵运禅师云顶海鹏禅师明机聪禅师(已上九人有语见录)四祖海禅师资福乘禅师觉城道齐禅师罗浮远禅师洞山存禅师云门宝印禅师太平慧空禅师安州延福禅师福严贤禅师承天宗禅师方广隆禅师崇胜智聪禅师四祖处仁禅师大阳祈禅师白马归春禅师晦叔王曙<a>居士</a>(已上十六人不录)</p>
<p>
	　　雪窦显禅师法嗣八十四人天衣义怀禅师称心省倧禅师承天传宗禅师南明日慎禅师投子法宗道者宝相蕴观禅师君山显升禅师洞庭慧金典座修撰曾会居士报本有兰禅师长芦智福禅师洞山慧圆禅师香积孜禅师宝庆子环禅师天衣在和禅师称心守明禅师凤栖仲卿禅师灵岩德初禅师龙兴智传禅师乾明则禅师乾明知应禅师云峰元益首座(已上二十二人见录)安国琮禅师永安元楚禅师称心清演禅师证圣守环禅师汤院守恩禅师广教景先禅师东禅贤禅师上山德隆禅师化城德迁禅师广慧用舒禅师因胜惟政禅师资福肇禅师白云德宣禅师兴元道满禅师承天洞源禅师鹿苑显冲禅师荐福知一禅师岳林宗善禅师万寿慧照禅师海会择芝禅师妙果自政禅师疏山淳禅师德山应禅师君山筠禅师南岳文政禅师启霞志宣禅师罗山蒙禅师地藏赏禅师真如雅禅师凤台崇禅师药山恭禅师西禅罕禅师报恩政禅师玉池希白禅师宝相欢禅师云门毅禅师横金显禅师云岩元度禅师万寿德禅师护国宜谦禅师白云重郜禅师<a>净土</a>义亲禅师大觉利真禅师护国惟德禅师天圣仲华禅师荐福可禅师翠峰普禅师天童利章禅师妙果垂则禅师龙华觉禅师护国德基禅师报恩宗秘禅师建福可概禅师西方岫禅师雪窦省宗禅师大乘晓禅师启霞崇梵禅师仗锡怀秀禅师报恩道能禅师白衣宗朴禅师白衣智华禅师水陆瑞云禅师(已上六十二人无录)</p>
<p>
	　　百丈宝月智映禅师法嗣二人惠因怀祥禅师惠因义宁禅师(已上二人见录)</p>
<p>
	　　南华宝缘禅师法嗣一十四人兴化延庆禅师宝寿行德禅师白虎守升禅师<a>佛陀</a>崇钦禅师延祥法迎禅师舜峰惠宝禅师(已上六人见录)<a>甘露</a>自缘禅师永泰宗宝禅师双峰法崇禅师宝林海月禅师<a>罗汉</a>清显禅师清锉智静禅师翁山文白禅师延寿法牟禅师(已上八人无录)</p>
<p>
	　　云盖继鹏禅师法嗣四人报恩谭禅师(一人见录)法轮真禅师白霞安禅师临卬复首座(已上三人无录)</p>
<p>
	　　洞山子荣禅师法嗣二人圆通居讷禅师(一人见录)延庆法珠禅师(一人无录)</p>
<p>
	　　大鉴下第十一世</p>
<p>
	　　大阳玄禅师法嗣</p>
<p>
	　　舒州投子山义青禅师青社。李氏子。七龄颖异。往妙相寺<a>出家</a>。试经得度。习百法论。未几叹曰。三祇途远自困何益。乃入洛听华严义若贯珠。尝读诸林<a>菩萨</a>偈。至即心自性。猛省曰。法离文字宁可讲乎。即弃游宗席。时圆鉴禅师居会圣岩。一夕梦畜青色鹰为吉征。届旦师来。鉴礼延之。令看外道问佛不问有言不问无言因缘。经三载。一日问曰。汝记得话头么试举看。师拟对。鉴掩其口。师了然开悟遂<a>礼拜</a>。鉴曰。汝妙悟玄机邪。师曰。设有也须吐却。时资侍者在傍曰。青华严今日如病得汗。师回顾曰。合取狗口。若更忉忉我即便呕。自此复经三年。鉴时出洞下宗旨示之。悉皆妙契。付以大阳顶相皮履直裰嘱曰。代我续其宗风。无久滞此善宜护持。遂书偈送曰。须弥立太虚。日月辅而转。群峰渐倚他。白云方改变。少林风起丛。曹溪洞帘卷。金凤宿龙巢。宸苔岂车碾。令依圆通秀禅师。师至彼无所参问唯嗜睡而已。执事白通曰。堂中有僧日睡当行规法。通曰。是谁。曰青上座。通曰。未可。待与按过。通即曳杖入堂。见师正睡。乃击床呵曰。我这里无闲饭与上座吃了打眠。师曰。和尚教某何为。通曰。何不参禅去。师曰。美食不中饱人吃。通曰。争奈大有人不肯上座。师曰。待肯堪作甚么。通曰。上座曾见甚么人来。师曰。浮山。通曰。怪得恁么顽赖。遂握手相笑归方丈。由是道声籍甚。初住白云。次迁投子。上堂召大众曰。若论此事如鸾凤冲霄不留其迹。羚羊挂角那觅乎踪。金龙不守于寒潭。玉兔岂栖于蟾影。其或主宾若立。须威音世外摇头问答言陈仍玄路旁提为唱。若能如是犹在半途。若更凝眸不劳相见。上堂。宗乘若举凡圣绝踪。楼阁门开别户相见。设使卷帘悟去岂免旁观。春遇<a>桃花</a>重增眼病。所以古人道。向上一路千圣不传。诸仁者。既是不传。为甚么铁牛走过新罗国里。遂喝曰。达者须知暗里惊。僧问。师唱谁家曲宗风嗣阿谁。师曰。威音前一箭。射透两重山。曰如何是相传底事。师曰。全因淮地月。得照郢阳春。曰恁么则入水见长人也。师曰。秖知荆玉异。那辨楚王心。僧礼拜。师以拂子击之。复曰。更有问话者么。如无彼此着便。问和尚适来拈香祝延圣寿。且道当今年多少。师曰。月笼丹桂远。星拱北辰高。曰南山直耸齐天寿。东海洪波比福源。师曰。双凤朝金阙。青松古韵高。曰圣寿已蒙师指示。治化乾坤事若何。师曰。不如缄口退。却是报皇恩。师示寂书偈曰。两处住持。无可助道。珍重诸人。不须寻讨。投笔奄息。阇维多灵异兹不尽具获设利五色。同灵骨塔于寺北三峰庵</p>
<p>
	　　郢州兴阳清剖禅师。在大阳作园头。种瓜次。阳问。甜瓜何时得熟。师曰。即今熟烂了也。曰拣甜底摘来。师曰。与甚么人吃。曰不入园者。师曰。未审不入园者还吃也无。曰汝还识伊么。师曰。虽然不识不得不与。阳笑而去。住后上堂。西来大道理绝百非。句里投机全乖妙旨。不已而已有屈祖宗。岂况忉忉有何所益。虽然如是事无一向。且于唱教门中。通一线道大家商量。僧问。娑竭出海乾坤震。觌面相呈事若何。师曰。金翅鸟王当宇宙。个中谁是出头人。曰忽遇出头时又作么生。师曰。似鹘提鸠君不信。髑髅前验始知真。曰恁么则叉手当胸退身三步也。师曰。须弥座下乌龟子。莫待重遭点额回。问从上诸圣向甚么处去。师曰。月照千江静。孤灯海底明。郑金部问。和尚甚么时开堂。师曰。不历僧祇数。日月未生前。师卧疾次。大阳问。是身如泡幻泡幻中成办。若无个泡幻大事无由办。若要大事办识取个泡幻作么生。师曰。犹是这边事。阳曰。那边事作么生。师曰。匝地红轮透。海底不栽花。阳笑曰。乃尔惺惺邪。师喝曰。将谓我忘却竟尔趋寂</p>
<p>
	　　南岳福严审承禅师。侍立大阳次。阳曰。有一人遍身红烂。卧在荆棘林中周匝火围。若亲近得此人大敞廛开。若亲近不得时中以何为据。师曰。六根不具七识不全。阳曰。尔教伊出来我要见伊。师曰。适来别无左右秖对和尚。阳曰。官不容针。师便礼拜。师后至华严隆和尚处举前话。隆曰。冷如毛粟细如冰雪。李相公特上山问。如何是祖师西来意。师指庭前柏树。公如是三问。师如是三答。公欣然乃有颂曰。出没云间满大虚。元来真相一尘无。重重请问西来意。唯指庭前柏一株</p>
<p>
	　　惠州罗浮山显如禅师益州人。初到大阳。阳问。汝是甚处人。曰益州。阳曰。此去几里。曰五十里。阳曰。尔与么来还曾踏着么。曰不曾踏着。阳曰。汝解腾空那。曰不解腾空。阳曰。争得到这里。曰步步不迷方。通身无辨处。阳曰。汝得超方三昧邪。曰圣心不可得。三昧岂彰名。阳曰。如是如是。汝应信此。即本体全彰理事不二善自护持。住后僧问。如何是罗浮境。师曰。突兀侵天际。巍峨镇海涯。曰如何是境中人。师曰顶上白云散。足下黑烟生</p>
<p>
	　　襄州白马归喜禅师。初问大阳。学人蒙昧乞指个入路。阳曰得。良久乃召师。师应诺。阳曰。与尔个入路。师于言下有省。住后僧问。如何是<a>佛法</a>大意。师曰。善犬带牌。问如龟藏六时如何。师曰。布袋里弓箭。问不着佛求不着法求当于何求。师曰。村人跪拜石师子。曰意旨如何。师曰。社树下设斋。上堂。急走即蹉过。慢行趁不上。没量大衲僧无计奈何。有多口饶舌底出来。僧问。一句即不问如何是半句。师曰。投身掷下。曰这个是一句也。师曰。半句也摸不着。问如何閴寂之门。师曰。莫闹莫闹</p>
<p>
	　　郢州大阳慧禅师。僧问。汉君七十二阵大霸寰中。和尚临筵不施寸刃承谁恩力。师曰。杲日当轩际。森罗一样观。曰恁么则金乌凝秀色。玉兔瑞云深。师曰。滴历无私旨。通方一念玄。问如何是和尚家风。师曰。粗布直裰重重补。日用锄头旋旋揩。曰。向上客来如何只待。师曰。要用便用。问如何是西来意。师曰。日出东方月落西户。复示颂曰。朝朝日出东方。夜夜月落西户。如今大宋官家。尽是金枝玉树</p>
<p>
	　　越州云门山灵运宝印禅师。上堂。夜来云雨散长空。月在森罗万象中。万象灵光无内外。当明一句若为通。不见。僧问大哥和尚云。月生云际时如何。大哥曰。三个孩儿抱花鼓。莫来拦我毬门路。月生云际。是明甚么边事。三个孩儿抱花鼓。拟思即隔。莫来拦我毬门路。须有出身处始得。若无出身处也似黑牛卧死水。出身一句作么生道。不劳久立</p>
<p>
	　　怀安军云顶海鹏禅师。僧问。如何是大疑底人。师曰。毕钵岩中面面相觑。曰如何是不疑底人。师曰。如是我闻须弥粉碎。问祖意教意是同是别。师曰。达磨逢梁武。摩腾遇汉明</p>
<p>
	　　复州乾明机聪禅师。僧问。如何是佛法大意。师曰。此问不虚。问如何是东禅境。师曰。定水不曾离旧岸。红尘争敢入波来</p>
<p>
	　　雪窦显禅师法嗣</p>
<p>
	　　越州天衣义怀禅师永嘉乐清陈氏子也。世以渔为业。母梦星殒于屋乃孕。及产尤多吉祥。儿时坐船尾。父得鱼付师贯之。师不忍乃私投江中。父怒笞之。师恬然如故。长游京师依景德寺为童行。天圣中试经得度。谒金銮善叶县省。皆蒙印可。遂由洛抵龙门。复至都下欲继宗风。意有未决。忽遇言法华拊师背曰。云门临济。去及至姑苏礼明觉于翠峰。觉问。汝名甚么。曰义怀。觉曰。何不名怀义。曰当时致得。觉曰。谁为汝立名。曰<a>受戒</a>来十年矣。觉曰。汝行脚费多少草鞋。曰和尚莫瞒人好。觉曰。我也没量罪过汝也没量罪过尔作么生。师无语。觉打曰。脱空谩语汉出去。入室次。觉曰。恁么也不得不恁么也不得恁么不恁么总不得。师拟议。觉又打出。如是者数四。寻为水头。因汲水折担忽悟。作投机偈曰。一二三四五六七。万仞峰头独足立。骊龙颔下夺明珠。一言勘破维摩诘。觉闻拊几称善。后七坐道场。化行海内嗣法者甚众。住后僧问。如何是佛。师曰。布发掩泥横身卧地。曰意旨如何。师曰。任是波旬也皱眉。曰恁么则谢师指示。师曰。西天此土。问学人上来请师<a>说法</a>。师曰。林间鸟噪水底鱼行。上堂。须弥顶上不扣金钟。毕钵岩中无人聚会。山僧倒骑佛殿。诸人反着草鞋。朝游檀特暮到罗浮。拄杖针筒自家收取。上堂。衲僧横说竖说。未知有顶门上眼。时有僧问。如何是顶门上眼。师曰。衣穿瘦骨露。屋破看星眠。上堂。夫为宗师须是驱耕夫之牛夺饥人之食。遇贱即贵遇贵即贱。驱耕夫之牛令他苗稼丰登。夺饥人之食令他永绝饥渴。遇贱即贵握土成金。遇贵即贱变金成土。老僧亦不驱耕夫之牛亦不夺饥人之食。何谓耕夫之牛。我复何用。饥人之食。我复何餮。我也不握土成金也不变金作土。何也。金是金土是土。玉是玉石是石。僧是僧俗是俗。古今天地古今日月古今山河古今人伦。虽然如是。打破大散关几个迷逢达磨。上堂。雁过长空影沈寒水。雁无遗踪之意。水无留影之心。若能如是方解向异类中行。不用续凫截鹤夷岳盈壑。放行也百丑千拙。收来也挛挛拳拳。用之则敢与八大龙王斗富。不用都来不直半分钱。参。僧问。天不能盖地不能载。未审是甚么人。师曰。掘地深埋。曰此人还受安排也无。师曰。土上更加泥。问牛头未见四祖时如何。师曰。长江无六月。曰见后如何。师曰。一年一度春。室中问僧。无手人能行拳。无舌人解言语。忽然无手人打无舌人。无舌人道个甚么又曰。蜀魄连宵叫。鵽鸠终夜啼。圆通门大启。何事隔云泥。晚年以疾居池阳杉山庵。门<a>弟子</a>智才住临平之佛日。迎归侍奉。才如苏城未还。师速其归。及踵门师告之曰。时至吾行矣。才曰。师有何语示徒。乃说偈曰。红日照扶桑。寒云封华岳。三更过铁围。拶折骊龙角。才问。卵塔已成如何是毕竟事。师举拳示之。遂就寝推枕而寂。塔全身寺东之原。崇宁中谥振宗禅师</p>
<p>
	　　越州称心省倧禅师。僧问。如何是祖师西来意。师曰。行人念路。僧曰。不会。师曰。紧峭草鞋。上堂。佛种从缘起。是故说一乘。拈拄杖曰。拄杖是缘。那个是佛种。拄杖是一乘法。那个是缘。这里参见释迦老子。了却买草鞋行脚。不得向衲僧门下过。打折汝腰。且道衲僧据个甚么。良久曰。三十年后莫孤负人。卓拄杖下座</p>
<p>
	　　泉州承天传宗禅师。僧问。大用现前不存轨则时如何。师曰。承天今日高竖降旗。僧便喝。师曰。临济儿孙。僧又喝。师便打。问如何是般若体。师曰。云笼碧峤。曰如何是般若用。师曰。月在清池</p>
<p>
	　　处州南明日慎禅师。僧问。祖意教意是同是别。师曰。水天影交碧。曰毕竟是同是别。师曰。松竹声相寒</p>
<p>
	　　舒州投子法宗禅师。时称道者。僧问。如何是道者家风。师曰。<a>袈裟</a>里草鞋。曰意旨如何。师曰。赤脚下桐城</p>
<p>
	　　<a>天台</a>宝相蕴观禅师。僧问。如何是佛。师曰堂堂八尺余</p>
<p>
	　　岳州君山显升禅师。上堂。大方无外含裹十虚至理不形<a>圆融</a>三际。高超名相妙体全彰。迥出古今真机独露。握骊珠而鉴物。物物流辉。掷宝剑以挥空。空空绝迹。把定则摩竭掩室净名杜词。放行则拾得摇头寒山拊掌。且道是何人境界。拈拄杖卓一下曰。瞬目扬眉处。凭君子细看</p>
<p>
	　　平江府水月寺惠金典座。依明觉于雪窦。闻举须弥山话默有契。一日欲往讯遇之殿轩。觉问。汝名甚么。曰惠金。觉曰。阿谁惠汝金。曰容少间去方丈致谢。觉曰。即今聻。曰这里容和尚不得</p>
<p>
	　　修撰曾会居士。幼与明觉同舍。及冠异途。天禧间公守池州。一日会于景德寺。公遂引中庸大学。参以楞严。符宗门语句质明觉。觉曰。这个尚不与教乘合。况中庸大学邪。学士要径捷理会此事。乃弹指一下曰。但恁么荐取。公于言下领旨。天圣初公守四明。以书币迎师补雪窦。既至。公曰。某近与清长老商量赵州勘破婆子话。未审端的有勘破处也无。觉曰。清长老道个甚么。公曰。又与么去也。觉曰。清长老且放过一着。学士还知天下衲僧出这婆子圈[示*贵]不得么。公曰。这里别有个道处。赵州若不勘破婆子一生受屈。觉曰。勘破了也。公大笑</p>
<p>
	　　湖州报本有兰禅师。僧问。道无横径立者皆危。如何是道。师曰。日耀祥光澹。僧云。意旨如何。师曰。风摇瑞色浓。僧礼拜。师曰。犹欠一着。问拨尘见佛即不问。宝剑挥空事若何。师曰。脚下看。僧云。脚下且置。向上事又且如何。师曰。天晴日出雨下云兴。问法本无说当说何明。师曰。水中盐味色里胶青。僧云。便恁么时如何。师曰。三十年后。师乃曰。衣中至宝何假披沙。各自持来复将何用。交光牙入不隐不彰。达磨九年不敢动着。恐屈儿孙。报本不惜眉毛普示大众拈起拄杖。大众拟议一时打散。又上堂曰。大无方小无所。半合半开未可相许。岭梅初折众花荣。微雨微晴春力普。春力普到头。莫问曹溪祖。又曰。法无有尔理见非常。至道无方刹尘应物。直得风行草偃响顺声和。无纤芥可齐。见卓牌闹市。要得不伤和气。闲与露柱商量。苟能自契点头。莫谓山僧多口</p>
<p>
	　　真州长芦祖印智福禅师江州人。夏文庄之系族也。出家圆具。遂参雪窦顿明祖意。道行才智洒然超迈。出世长芦。僧问。如何是教外别传一句。师曰。问不着。僧云。为什么问不着。师曰。白云千万里。僧云。学人退身三步。师曰。更待何时。问宝剑未出匣时如何。师曰涩。僧云。出后如何。师曰利。问如何是第一机。师曰。不为鼷儿而发。僧云。岂无方便。师曰。静处萨婆诃。师乃曰。问在答处。答在问宗。一任诸人点头。忽若问不在答处。答不在问宗。又且作么生摸索乃展手曰。无遗丝发一时分付。请诸人各各子细观瞻。傥一念回光千圣共辙。不历僧祇岂劳修证。截<a>生死</a>海踞祖佛位。便乃高超<a>三界</a>永出四流。万德圆明十方独步。可不同酬佛恩共显王化</p>
<p>
	　　筠州洞山慧圆禅师。参雪窦得旨。年甚少声名籍甚。后依开先暹禅师法席。会洞山阙人。暹举之以应筠人之请。遂出世说法。僧问。远离庐阜将届新丰。不涉程途请师便道。师曰。山僧今日倦。僧云。善知识方便在什么处。师曰瞎。僧便喝。师曰。犹未省在。乃曰。学非稽古道愧当时。俯仰无门乃随众意。古人道。无事上山行一转。借问时人会也无。秖如老僧与诸人从庐阜来。遇夜便宿逢晓便行。直至此间。一脚在前一脚在后。如今个个高挂钵囊阁却拄杖。更有什么事可会。然虽如是。若不登楼望。焉知沧海深。时黄龙南禅师住黄檗。因出邑相见于净戒寺。南默无所言。但焚香相对危坐而已。自申时至三鼓。师起曰。夜深恐妨和尚偃息。即趋出。明日各还山。南偶问永首座。在庐山识今洞山老否。永云。不识止闻其名。久之问云。和尚此回见之如何。南云。奇人。永退问侍者。汝随和尚见洞山。夜语及何事。侍者以实告。永笑云。疑杀天下人</p>
<p>
	　　真州六合香积孜禅师。僧问。四山相逼则不问。六合门开事若何。师曰。七通八达。僧云。恁么则妙用纵横。师曰。三脚虾蟆跳上天。问如何是坐禅僧。师曰。万事总无能。僧云。如何是入定僧。师曰。四海本澄澄。僧云。如何是行道僧。师曰。六合势腾腾。僧云。如何是应供僧。师曰。三轮等性空。师上堂曰。菩提之道不可图度。万法本空宁有真假。无为为宗无相为本。量包沙界德洽乾坤。或演一乘或垂三句。或令悟本悉使返源。究竟之中必无是事。了得本心心了了。山河大地亦闲闲。又曰。本有之心丝毫不隔。因兹错念遂致邪非。垢尽遇人便明己见。作么生是己见。良久曰。四海洪波静。一轮天地秋</p>
<p>
	　　温州平阳宝庆子环禅师。僧问。大施门开请师一决。师曰。风行草偃。僧云。一句截流又作么生。师曰。水到渠成。僧云。华盖山上云。慎江江里水。师曰。郎中在此。问古镜未磨时如何。师曰。清风来不尽。僧云。磨后如何。师曰。明月照重城。僧云。太守临筵请师一照。师曰。是何面目。僧云。三十年后。师曰。赚杀人。拈拄杖曰。朝到西天暮归东土。即且致。把断要津一句作么生道。若也道得。不出门知天下事。若道不得。拄杖子笑尔。击禅床一下</p>
<p>
	　　越州天衣在和禅师。僧问。祖祖相传传祖印。师今得法嗣何人。师曰。人将语试水将杖探。僧云。廓周沙界。师曰。一夜梅开尽。百花犹未知</p>
<p>
	　　越州称心守明禅师。僧问。如何是佛。师曰。道什么。云如何是法。师曰。道什么。云如何是僧。师曰。道什么。云谢师重重相为。师曰。道什么</p>
<p>
	　　汉阳军凤栖仲卿禅师。僧问。古佛出世为一大事因缘。和尚出世当为何事。师张口吐舌。僧云。秖这个别更有在。师曰。朝三千暮八百。问百骸俱溃散一物镇长灵。如何是一物。师曰。苦哉佛陀耶。僧云。和尚还有为人处也无。师曰。弄精魂汉。僧云。何必如此。师曰。讳人道着。乃曰。道无前后达者由人。虽然根性利钝差殊。究实元无有异。所以三乘教法接引迷徒。执相滞名卒难造入。是故过去诸佛于此<a>涅槃</a>。现在诸佛于此成道。未来诸佛于此<a>修行</a>。不见达磨大师道。吾本来兹土。传法救迷情。一花开五叶。结果自然成。拈拄杖曰。会么。彼一时此一时。嵩山果熟也一任诸人采摘。卓拄杖一下。又曰。巍巍堂堂三界无双。磊磊落落十方寥廓。拟议则丧身失命。思量则千错万错。喝一喝下座</p>
<p>
	　　温州雁荡<a>灵岩寺</a>德初禅师。僧问。大众临筵如何举唱。师曰。谢塘青草年年长。欧浦潮来日日新。僧云。莫便是为人处也无。师曰。且莫错认。问棒喝齐收请师相见。师曰。老僧不如汝。僧云。专为<a>流通</a>。师曰。堪作什么。问心生种种法生。如何是种种法生。师曰。我与汝葛藤。僧云。今日已见于师矣。师曰。且喜勿交涉。僧礼拜。师曰。孤负杀人。师乃曰。问得须弥岌峇海水腾波。祖道门中未有少分。何故从门入者不是家珍。本自圆融何须特地。人人踞妙高峰顶。个个彻诸法根源。不假慈氏楼阁。今日一时明取。还明得也无。若也明得故号丈夫。不孤千圣深恩。亦答国王至化。珍重</p>
<p>
	　　潭州龙兴智传禅师。僧问。久处湖湘拟伸一问。师还答否。师曰。何得拖泥带水。僧便喝。师曰。一阵雨一阵凉。僧礼拜。师曰。有头无尾。师于治平中示寂。平生行住坐卧之处。悉涌<a>舍利</a>。禅徒唱得衣物者舍利日生。有于真前至诚求者<a>随念</a>示应</p>
<p>
	　　信阳军乾明则禅师。僧问。师唱谁家曲宗风嗣阿谁。师曰。片云生海峤一雁过寒空。僧云。与么则雪窦嫡子也。师曰。一岭英英六花皎皎。问如何是祖师西来意。师曰。清风生碧落。僧云。意旨如何。师曰。明月映长江。问如何是海印三昧。师曰。但向己求。僧云。学人不会。师曰。莫从他觅。问如何是日用道。师曰。一箭到西天。僧云到后如何。师曰。周遍法界</p>
<p>
	　　鼎州乾明知应禅师。僧问。莲花未出水时如何。师曰。撑天拄地。出水后如何。师曰。填沟塞壑。乃曰。马祖升堂百丈卷席。火动烟生云擎雨色。觌面相呈一何轻掷。重赏三千轻酬八百</p>
<p>
	　　南岳云峰元益首座。李林宗居士问。意欲出尘今未出。请师今日决疑情。师曰。作么生是出尘。居士惘然。师曰。还会么。居士忽然省悟。有颂云。心镜从来莹。洪河本自深。秖因师问后。沙石化为金。师曰。正趣<a>地狱</a>。居士曰。人我无相胡为地狱。师曰。汝今何在。居士云。见今对答。师曰。秖此是黄金</p>
<p>
	　　百丈宝月智映禅师法嗣</p>
<p>
	　　杭州惠因祥禅师。僧问。师唱谁家曲宗风嗣阿谁。师曰。天圆地方。僧云。端的请师一言。师曰。若到诸方分明举似。乃曰。南山高北山低。日出东兮夜落西。白牛上树觅不得。乌鸡入水大家知。且道觅得后又如何。良久曰堪作什么</p>
<p>
	　　临安府惠因义宁禅师。僧问。佛未出世时如何。师曰。摩耶夫人。曰出世后如何。师曰。悉达太子</p>
<p>
	　　南华缘禅师法嗣</p>
<p>
	　　齐州兴化延庆禅师。上堂。言前荐得孤负平生。句后投机全乖道体。离此二途祖宗门下又且如何。良久曰。眼里瞳儿吹木笛</p>
<p>
	　　韶州宝寿行德禅师。冬日在南华受请。示众曰。新冬新宝寿。言是旧时言。若会西来意。波斯上舶船</p>
<p>
	　　韶州白虎山守升禅师。僧问如何是佛。师曰。有眼无鼻孔</p>
<p>
	　　韶州佛陀山崇钦禅师。僧问。如何是和尚直截为人一句。师打一拂子曰。会么。僧云。不会。师曰。逢人莫错举</p>
<p>
	　　韶州延祥法迎禅师。僧问。牛头未见四祖时如何。师曰。拄杖子。见后如何。师便打。云今日亲见和尚。师曰。再犯不容</p>
<p>
	　　韶州舜峰慧宝禅师。僧问。步步登高时如何。师曰崄。云不进不退时如何。师曰。丧。云如何即是。师曰。苏噜苏噜</p>
<p>
	　　云盖山继鹏禅师法嗣</p>
<p>
	　　越州诸暨钟山报恩谭禅师。僧问。至道无难唯嫌拣择。如何是不拣择。师曰。昨日初三今日初四。僧云。此犹是拣择。师曰。龙蛇易辨衲子难瞒。问一问一答犹落建化门庭。未审第一义中如何举唱。师曰。檐前雨滴雪满长空。僧云。若然者到头霜夜月任运落前溪。师曰。作家禅客。僧云。和尚莫瞒人好。师曰。却是尔瞒我。问如何是祖师西来意。师曰。只履已归[葸-十+夕]岭久。而今休更问来端。僧云。便与么去时如何。师曰。南山起云北山下雨。问杖锡已居于此日。请师一句利人天。师曰。鼻孔大头向下。僧云。向上还有事也无。师曰有。僧云。如何则是。师曰。欲穷千里目更上一层楼乃曰。法身无像应物现形。诸禅德作么生说个应物现形底道理。拈拄杖示众曰。<a>世尊</a>身长丈六。这个拄杖子亦长丈六。<a>弥勒</a>身长千尺。这个拄杖子亦长千尺。方圆任器隐显从他。大包天地细入微尘。如驴觑井如井觑驴。得之者。运筹帷幄把断要津。失之者杳杳忽忽虚生浪死。得失二途一时放却。敢问诸人。且道山僧拄杖子毕竟长多少。良久曰。笑指客从何处来。击香台一下</p>
<p>
	　　洞山子荣禅师法嗣</p>
<p>
	　　江州圆通祖印居讷禅师。梓州中江蹇氏之子。初生有神光满室。年十一依汉州什邡竹林寺僧元昉出家。十七试法华得度受具。以讲学冠两川。耆年多下之。会有禅者自南方还。称祖道被天下。马大师什邡人应般若多罗谶。蜀之豪俊以经论闻者。如亮公。而亮公弃徒隐西山。如鉴公。而鉴公焚疏钞。称滴水莫敌巨海。师怃然。良久曰。汝知其说乎。禅者曰。我不能知也。子欲知之何惜一往。师于是出蜀放浪荆楚。屦阅寒暑迄无所得。西至襄州。洞山荣座下留止十年。读华严论至曰须弥在大海中高八万四千由旬。非手足攀揽可及。以明八万四千尘劳山住烦恼大海。众生有能于一切法无思无为。即烦恼自然枯竭。尘劳成一切智之山。烦恼成一切智之海。若更起心思虑即有攀缘。即尘劳愈高烦恼愈深。不能至诸佛智顶。师即豁然有省。叹曰。石巩云。无下手处。而马祖云。旷劫无明今日一切消灭。非虚语也。后游庐山道价日增。南康太守程师孟。请住归宗。遂嗣荣禅师。又住圆通。仁宗皇帝闻其名。皇祐初诏住十方净因禅院。以目疾坚辞不赴。举本院书记怀琏自代。于是诏琏。琏至。引对问佛法大意称旨。赐琏号大觉禅师赐师号祖印禅师。住持二十年。移住四祖开先两刹。师临众简严不妄言笑。常入定初叉手自如。中夜渐升至膺。侍者每视以候鸡鸣。其精进如此。既老退居宝积岩。时江州牧刘公述每造师问道。一日忽辞刘公归。沐浴端坐示寂。刘公率缁俗送往茶毗。火焰中白气上贯太阳。大众惊仰。欧阳文忠公贬异教者。独尊敬师。每问南来士人。曾见讷禅师否。又与老苏明允游相好云</p>
		

	
	

		</div></div><hr><script charset='utf-8' src='../../js/footer.js'></script></body></html>