<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十一卷 续传灯录' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十一卷 续传灯录</center></div><div class='fo'><center>经文出处:来自无量光明网</center><br/><br>
			<p>
	　　<strong>第二十一卷 续传灯录</strong></p>
<p>
	　　续传灯录卷第二十一目录</p>
<p>
	　　大鉴下第十四世</p>
<p>
	　　保宁仁勇禅师法嗣十二人上方日益禅师景福日余禅师月掌知渊禅师灵鹫宗映禅师寿圣楚文禅师(已上五人见录)保严道伦禅师洞山文英禅师灵凤允咸禅师<a>华藏</a>实禅师崇因宗袭禅师铁索忠山主西堂显首座(已上七人无录)</p>
<p>
	　　上蓝居晋禅师法嗣一人双溪如圭禅师(无录)</p>
<p>
	　　兴化绍清禅师法嗣一人高台德基禅师(无录)</p>
<p>
	　　白水中白禅师法嗣二人天宁演禅师大乘党禅师(已上二人无录)</p>
<p>
	　　云居元祐禅师法嗣二十七人智海智清禅师海会守从禅师<a>罗汉</a>系南禅师南峰永程禅师宝相元禅师永峰慧日庵主白藻清俨禅师慈云彦隆禅师子陵自瑜禅师景福省悦禅师(已上十人见录)长兴得贤禅师延福修献禅师祥符有通禅师子湖道元禅师石巩戒明禅师太平嘉丛禅师慧力崇教禅师北台行新禅师马溪山禾禅师罗汉慕评禅师天场教禅师归宗子章禅师灵峰敦雅禅师长兴德宝禅师鹅湖子昌禅师承熙敏禅师黄檗觉智禅师(已上十七人无录)</p>
<p>
	　　报本慧元禅师法嗣八人永安元正禅师(一人见录)凤皇德亨禅师慧林政禅师凤皇德亮禅师高峰圆修禅师景德院证禅师报本宗澄禅师高峰文纵禅师(已上七人无录)</p>
<p>
	　　<a>甘露</a>颙禅师法嗣一人光孝元禅师(见录)</p>
<p>
	　　育王振禅师法嗣一人岳林真禅师(见录)</p>
<p>
	　　招提湛禅师法嗣二人华亭观音和尚(一人见录)南塔守聪禅师(一人无录)</p>
<p>
	　　玄沙文禅师法嗣一人广慧达杲禅师(见录)</p>
<p>
	　　保宁玑禅师法嗣七人育王净昙禅师真如戒香禅师(已上二人见录)开福世暹禅师蒋山文瑞禅师南禅立宗禅师圆明载清禅师许顗彦忠<a>居士</a>(已上五人无录)</p>
<p>
	　　华光恭禅师法嗣一人万寿念禅师(见录)</p>
<p>
	　　大沩怀秀禅师法嗣七人大沩祖瑃禅师方广有达禅师南台允恭禅师福严文演禅师(已上四人见录)西材常贤禅师上生有常禅师云门怀素禅师(已上三人无录)</p>
<p>
	　　福严慈感禅师法嗣八人育王法达禅师(见录)南禅光澡禅师云盖子思禅师定山修举禅师望川契宣禅师醋头清岸禅师禅林善从禅师定山文普禅师(已上七人无录)</p>
<p>
	　　开元琦禅师法嗣六人荐福道英禅师双磎允光禅师尊胜有朋禅师(已上三人见录)承天禧宝禅师三角如璇禅师双磎先禅师(已上三人无录)</p>
<p>
	　　五祖山晓常禅师法嗣三人月顶道轮禅师乌崖楚清禅师(已上二人见录)昭化希绍禅师(一人无录)</p>
<p>
	　　建隆昭庆禅师法嗣五人玉泉善超禅师泗州用元禅师(二人见录)荐福德岑禅师秦少游学士澧泉处安禅师(已上三人无录)</p>
<p>
	　　佛印宣明禅师法嗣六人龙兴师定禅师(一人见录)广化素禅师月珠壁禅师富乐德彰禅师承天逢原禅师十地文用禅师(已上五人无录)</p>
<p>
	　　积翠永庵主法嗣一人清平楚金禅师(一人见录)</p>
<p>
	　　三祖山法宗禅师法嗣四人光孝惟爽禅师(一人见录)洞山渊禅师西贤利贯禅师梅山海良禅师(已上三人无录)</p>
<p>
	　　四祖法演禅师法嗣二人海会宗和尚南禅畅禅师(二人无录)</p>
<p>
	　　大中立志禅师法嗣一人虎丘文湛禅师(一人无录)</p>
<p>
	　　灵鹫觉禅师法嗣一人灵鹫有琦禅师(一人无录)</p>
<p>
	　　慧林逊禅师法嗣一人天宁储禅师(一人无录)</p>
<p>
	　　石霜琳禅师法嗣三人鼎州德山宗什庵主(见录)[廿/夒]州卧龙思顺禅师鼎州庆和怀悚禅师(已上二人无录)</p>
<p>
	　　大鉴下第十四世</p>
<p>
	　　保宁仁勇禅师法嗣</p>
<p>
	　　安吉州上方日益禅师。开堂日上首白槌罢。师曰。白槌前观一又不成。白槌后观二又不是。到这里任是铁眼铜睛。也须百杂碎。莫有不避危亡底衲僧。试出来看。时有两僧齐出。师曰。一箭落双雕。僧曰。某甲话犹未问何得着忙。师曰。莫是新罗僧么。僧拟议。师曰。撞露柱汉便打。问如何是未出世边事。师曰。井底虾蟆吞却月。曰如何是出世边事。师曰。鹭鸶踏折枯芦枝。曰去此二途如何是和尚为人处。师曰。十成好个金刚钻。摊向街头卖与谁。问如何是多年水牯牛。师曰。齿疏眼暗。问闹市相逢事若何。师曰。东行买贱西行买贵。曰忽若不作贵不作贱又作么生。师曰。镇州<a>萝卜</a>。问一切含灵具有<a>佛性</a>。既有佛性为甚么却撞入驴胎马腹。师曰。知而故犯。曰未审向甚么处忏悔。师打曰且作死马医。问觌面相呈时如何。师曰。左眼半斤右眼八两。僧提起坐具曰。这个聻。师曰。不劳拈出。乃左右顾视曰。黄面老周行七步。脚根下正好一锥。碧眼胡兀坐九年。顶门上可惜一劄。当时若有个为众竭力底衲僧。下得这毒手。也免得拈花微笑空破面颜。立雪齐腰翻成辙迹。自此将错就错。相篓打篓遂有五叶芬芳千灯续焰。向曲彔木上唱二作三。于楖栗杖头指南为北。直得进前退后有问法问心之徒。倚门傍墙有觅佛觅祖底汉。庭前指柏。便唤作祖意西来。日里看山。更错认学人自己。殊不知此一大事本自灵明。尽未来际未尝间断。不假修证岂在思惟。虽鹙子有所不知。非满慈之所能辩。不见马祖一喝百丈三日耳聋。宝寿令行镇州。一城眼瞎。大机大用如迅雷不可停。一唱一提似断崖不可履。正当恁么时三世诸佛秖可傍观。六代祖师证明有分。大众且道。今日还有证明底么。良久曰。劄。上堂。拾得般柴寒山烧火。唯有丰干岩中冷坐。且道丰干有甚么长处。良久曰。家无小使不成君子</p>
<p>
	　　隆兴府景福日余禅师。僧问。如何是道。师曰。天共白云晓。水和明月流。曰如何是道中人。师曰。先行不到末后太过。又僧出众画一圆相。师以手画一画。僧作舞归众。师曰。家有白泽之图必无如是妖怪。乃拈拄杖曰。无量诸佛向此转大法轮。今古祖师向此演大法义。若信得及。法法本自圆成。念念悉皆具足。若信不及。山僧今日因行不妨掉臂。更为重说偈言。卓一下下座</p>
<p>
	　　郢州月掌山寿圣智渊禅师。僧问。祖意西来即不问。如何是一色。师曰。目前无阇黎此间无老僧。曰既不如是如何晓会。师曰。领取钩头意。莫认定盘星。乃曰。凡有问答。一似击石迸火流出。无尽法财三草二木普沾其润。放行也云生谷口雾罩长空。把定也碧眼胡僧亦须罔措。寿圣如斯举唱犹是化门。要且未有衲僧巴鼻。敢问诸人。作么生是衲僧巴鼻。良久曰。布针开两眼。君向那头看</p>
<p>
	　　信州灵鹫山宝积宗映禅师。开堂日乃横按拄杖曰。大众到这里。无亲无疏自然不孤。无内无外纵横<a>自在</a>。自在不孤清净毗卢。释迦举令<a>弥勒</a>分疏。观根逗教更相回互。看取宝积拄杖子。黑漆光生两头相副。阿呵呵。是何言欤。良久曰。世事但将公道断。人心难与月轮齐。卓一下下座</p>
<p>
	　　安吉州乌镇寿圣院楚文禅师。上堂拈拄杖曰。华藏木楖栗。等闲乱拈出。不是不惜手。山家无固必。点山山动摇。搅水水波溢。忽然把定时。事事执法律。要横不得横。要屈不得屈。蓦召大众曰。莫谓棒头有眼。明如日上面光生。尽是漆随声敲一下。上堂。一叉一劄着骨连皮。一搦一抬粘手缀脚。电光石火头垂尾垂。劈箭追风半生半死。撞着磕着讨甚眉毛。明头暗头是何眼目。总不恁么正在半途。设使全机未至涯岸。直饶净裸裸赤洒洒。没可把尚有廉纤。山僧恁么道。且道口好作甚么。良久曰。嘻留取吃饭</p>
<p>
	　　云居山元祐禅师法嗣</p>
<p>
	　　东京智海佛印智清禅师。姓叶氏泉州同安人。少为儒生。性明敏博学典雅。年未冠忽慕空宗。遂依鹿苑寺惠儒上人<a>出家</a>。遍参知识。至祐禅师法席始明心地。初出世五祖道望显著。遂奉诏住智海。初开堂</p>
<p>
	　　哲宗遣中使降香。师登座问答罢。乃拈拂子召大众曰。还见么。手中拂子层层。为诸人放百种宝光。复击禅床曰。还闻么。坐下猊台句句。为诸人演一乘了义。诸人若向这里悟得。则旷大劫来我人业识当体烟灭灰飞。现前身世根境尘劳彻底冰融雪泮。便见<a>灵山</a>正<a>法眼</a>藏昭昭溢目全彰。少室<a>涅槃</a>妙心晃晃通身独露。譬如演若悟鉴中面目。元来只是己头。亦如力士获额上圆珠。到了不从他得。如斯则无量<a>神通</a>三昧尘尘本尔圆成。恒沙诸<a>佛法</a>门念念一时具足。诸仁者。有能恁么构去。便谓立证无生不待僧祇而成正觉。如今要见无生么。良久曰。二气不言含有象。万灵何处谢无私。元符三年哲宗上仙。百日宣师入内赐佛印禅师号。明年二月皇太后上仙。五七被旨演法于慈德殿。登座问答罢。乃曰。适来净因禅师云。是日并宣六禅长老升座。净因乃佛日惟岳禅师。出云门下。最初<a>说法</a>者不知末后句。末后说法者不知最初句。臣僧今当末后说法。却奉为大行太后演最初句。还知么。灵源湛寂物我皆如。佛性情真圣凡同体。弥纶千古廓彻十虚。本绝去来何尝生灭。今日人天交接幽显普临。皇风习习以和春。帝日迟迟而育物。万乘正登于舜殿。六禅齐仰于尧天。奉为大行太后建此法筵。指古佛心开<a>正法</a>眼。于斯见得。朱楼玉殿重重现清净法身。金阙瑶池处处露本来面目。唯佛与佛同证同知。伏惟珍重</p>
<p>
	　　舒州白云海会守纵禅师。僧问。药山一句人皆委。白云今日事如何。师曰。逼塞<a>虚空</a>。僧云。谁知今日里明月锁舒城。师曰。斫额望扶桑。问曹溪一滴普洽大千。白云出山如何利物。师曰。云横洞口归鸟迷巢。僧云。指南一路又如何。师曰。铁蛇当大道通身黑如烟。示众曰。指呼四圣号令六凡。统<a>三界</a>作大伽蓝。以十虚为<a>解脱</a>门户。山河大地是古佛之心源。炉炭镬汤乃众生之觉地。于一微尘上。现恒沙诸佛之全身。于一佛心中。现无边众生之世界。若能如是即心无知。全心即佛全佛即人。人佛无异始为道矣。然虽如是。不落化门一句作么生道。良久曰。九年吃菜粥此事少人知</p>
<p>
	　　庐山罗汉院系南禅师。汀洲张氏子。上堂。禅不禅道不道。三寸舌头胡乱扫。昨夜日轮飘<a>桂花</a>。今朝月窟生芝草。阿呵呵。万两黄金无处讨。一句绝思量诸法不相到。师临示寂升座告众曰。罗汉今日倒骑铁马逆上须弥。踏破虚空不留朕迹。乃归方丈跏趺而逝</p>
<p>
	　　泉州南峰永程禅师示众。始自鸡峰续焰少室流芳。大布慈云宏开慧日。教分<a>三藏</a>直指一心。或全提而棒喝齐施。或踪夺而宾主互设。或金刚按剑。或狮子翻身。或照用雷奔。或机锋电掣。无非剪除邪妄开廓玄微。直下明宗到真实地。诸仁者。到此方许一线道与尔商量。苟或未然。尽是依师作解无有是处</p>
<p>
	　　台州宝相元禅师。僧问。一切诸佛及诸佛阿耨多罗三藐三菩提皆从此经出。如何是此经。师曰。长时诵不停非义亦非声。曰如何受持。师曰。若欲受持者应须用眼听</p>
<p>
	　　信州永丰慧日庵主。本郡丘氏子。丱岁出家。于明心寺得度。自机契云居熟游湘汉。暨归永丰或处岩谷或居[邱-丘+(序-予+墨)]市。令乡民称丘师伯。凡有所问以莫晓答之。忽语邑人曰。吾明日行脚去。汝等可来相送。于是赆路者毕集。师笑不已。众问其故。即书偈曰。丘师伯莫晓。寂寂明皎皎。日午打三更。谁人打得了。投笔而逝</p>
<p>
	　　毫州白藻清俨禅师。信州人。僧问。杨广失槖驰到处无人见。未审是甚么人得见。师以拂子约曰。退后退后妨他别人所问。曰毕竟落在甚么处。师曰。可杀不识好恶便打</p>
<p>
	　　潭州慈云彦隆禅师。上堂举玄沙示众曰。尽大地都来是一颗明珠。时有僧问。既是一颗明珠。学人为什么不识。沙曰。全体是珠更教谁识。曰虽然全体是争奈学人不识。沙曰。问取尔眼。师曰。诸禅德。这个公案唤作嚼饭餧小儿。把手更与杖。还会么。若未会须是扣己而参。直要真实不得信口掠虚徒自虚生浪死</p>
<p>
	　　郢州子陵山自瑜禅师。僧问。如何是古佛心。师曰。赤脚[跳-兆+叉]泥冷似冰。曰未审意旨如何。师曰。休要拖泥带水。问泗洲大圣为甚么杨州出现。师曰。业在其中。曰意旨如何。师曰。降尊就卑。曰谢和尚答话。师曰。贼是小人智过君子</p>
<p>
	　　隆兴府东山景福省悦禅师上堂。十二时中跛跛挈挈。且与么过。大众利害在甚么处。良久曰。听诸方断看。击禅床下座</p>
<p>
	　　报本慧元禅师法嗣</p>
<p>
	　　苏州承天永安传灯元正禅师。郓州平阴县人姓郑氏。受业本州太平兴国寺。礼藏智为师参诸方。晚到苏州万寿寺。时元禅师居焉。因令师看庭前柏树因缘。发明心地有偈曰。赵州柏树子。去处勿人知。抛却甜桃树。寻山摘醋梨。元印可。举令住此寺。僧问。承师再集人天会。愿示西来掣电机。师曰。烟云雾锁。僧云。还有西来意也无。师曰。空生懊恼。僧云。<a>临济宗</a>风一时独秀。师曰。不可有两个也。僧云。是处是慈氏无门无善财。师曰。都来七八岁游遍百余城。问<a>桃花</a>杨柳共谈真。如何是共谈真。师曰。岭上梅华白溪边柳眼青。僧云。未审是什么人境界。师曰。非汝境界。问实际理地不受一尘。佛事门中不舍一法。如何是一法。师拈拄杖一击。僧云。一衲横披高坐上。炉烟起处太分明。师曰。不是这一法。僧云。卖金须遇买金人。师曰。这个是鋀石。乃曰。<a>天人</a>群生类皆承此恩力。大众有一人道。我不承佛恩力。不居三界不属五行。祖师不敢定当。先佛不敢安名。尔且道。是个什么人。良久曰。倚石岩前烧铁钵。就松枝上挂铜瓶。又上堂僧问。安抚旌麾得得临。请师为鼓勿弦琴。师。曰。啰啰哩。僧云。这般格调须遇知音。师曰。曲终人不见。江上数峰青。僧云。江月照时琴影现。松风吹处语声清。师曰。一夜寒溪雪到明。梅花漏泄春消息。僧云。木人闻作舞。石女听高歌。师曰。且道是何曲调。僧云。伯牙若在耻见永安。师曰。得遇知音。僧云。秖如尽乾坤大地是一面琴。和尚如何下手。师曰。拍拍是令。僧云。而今台旆光临。还许露个消息也无。师曰。许。僧云。莫言秖有庭前柏。又得甘棠壮祖宗。师曰。千里同风。乃曰。若于棒下论其得失。德山是明教底罪人。更去喝里分其宾主。临济是法门中魔主。永安恁么说话。若无明眼人证据。尽大地堕坑落堑。大众且道。那个是明眼人。行如升斗坐如蹲龙。诗正有周南召南。论道乃<a>庄子</a>老子。恁么说话也未是明眼人。还识明眼人么。永安与诸人指出。良久曰。巨鳖莫负三山去。留取蓬莱顶上眠</p>
<p>
	　　甘露颙禅师法嗣</p>
<p>
	　　扬州光孝元禅师。僧问。如何是和尚家风。师曰。七颠八倒。曰忽遇客来如何只待。师曰。生铁蒺藜劈口[祝/土]</p>
<p>
	　　育王振禅师法嗣</p>
<p>
	　　明州岳林真禅师上堂。古人道。初秋夏末合有责情三十棒。岳林则不然。灵山会上<a>世尊</a>拈花迦叶微笑。正当恁么时好与三十棒何故如此。太平时节强起干戈。教人吹大法螺击大法鼓。举步则金莲[跳-兆+(恋-心+火)]蹀。端居则宝座巍峨。梵王引之于前。香华缭绕。帝释随之于后。龙象骈罗。至令后代儿孙递相仿效。三三两两。皆言出格风标。劫劫波波。未肯归家稳座。鼓唇摇舌。宛如钟磬笙竿。奋臂点胸。何啻稻麻竹苇。更逞游山玩水拨草瞻风。人前说得石点头。天上飞来花扑地。也好与三十棒。且道坐夏。赏势如何酬奖。良久曰。万宝功成何厚薄。千钧价重自低昂</p>
<p>
	　　招提湛禅师法嗣</p>
<p>
	　　秀州华亭观音和尚。僧问。如何是佛。师曰。半夜乌龟火里行。曰意作么生。师曰。虚空无背面。僧<a>礼拜</a>。师便打</p>
<p>
	　　玄沙文禅师法嗣</p>
<p>
	　　福州广慧达杲禅师上堂。佛为<a>无心</a>悟。心因有佛迷。佛心清净处。云外野猿啼</p>
<p>
	　　保宁玑禅师法嗣</p>
<p>
	　　庆元府育王无竭净昙禅师。嘉禾人也。晚归钱塘之法慧。一日上堂。本自深山卧白云。偶然来此寄闲身。莫来问我禅兼道。我是吃饭屙屎人。绍兴丙寅夏辞朝贵归付院事。四众拥视。挥扇久之书偈曰。这汉从来没缝罅。五十六年成话霸。今朝死去见阎王。剑树刀山得人怕。遂打一圆相曰。嗄。一任诸方钻龟打瓦。收足而化。火后<a>舍利</a>如霰。门人持骨归阿育王山建塔</p>
<p>
	　　台州真如戒香禅师。兴化林氏子。上堂。孟冬改旦晓天寒。叶落归根露远山。不是见闻生灭法。当头莫作见闻看</p>
<p>
	　　华光恭禅师法嗣</p>
<p>
	　　郴州万寿念禅师。僧问。龙华胜会肇启兹晨。未审弥勒世尊现居何处。师曰。猪肉案头。曰既是弥勒世尊。为甚么却在猪肉案头。师曰。不是弄潮人休入洪波里。曰毕竟事又且如何。师曰。番人不系腰。岁旦上堂。往复无际动静一源。含有德以还空。越无私而迥出。昔日日。今日日。照无两明。昔日风。今日风。鼓无两动。昔日雨。今日雨。泽无两润。于其中间觅去来相而不可得。何故自他心起。起处无踪。自我心忘。忘无灭迹。大众若向这里会去。与天地而同根。共万物为一体。若也未明。山僧为尔重重颂出。元正一。古佛家风从此出。不劳向上用工夫。历劫何曾异今日。元正二。寂寥冷淡无滋味。赵州相唤吃茶来。剔起眉毛须瞥地。元正三。上来稽首各和南。若问香山山里事。灵源一派碧如蓝。遂喝一喝下座</p>
<p>
	　　大沩怀秀禅师法嗣</p>
<p>
	　　潭州大沩祖瑃禅师。福州吴氏子。僧问。如何是沩山家风。师曰。竹有上下节。松无今古青。曰未审其中饮啖何物。师曰。饥餐相公玉粒饭。渴点神运仓前茶。上堂。道无定乱法离见知。言句相投都无定义。自古龙门无宿客。至今鸟道绝行踪。欲会个中端的意。火里蝍蟟吞大虫。咄。上堂。雨下阶头湿。晴干水不流。鸟巢沧海底。鱼跃石山头。众中大有商量。前头两句是平实语。后头两句是格外谈。若如是会。秖见石磊磊。不见玉落落。若见玉落落。方知道宽宽。咦</p>
<p>
	　　南岳后洞方广有达禅师。僧问。学人上来便请相见。师曰。袖里金锤脑后看。僧云。破二作三又作么生。师曰。惜取眉毛。僧便喝。师曰。放过即不可。僧云瞎。师便打。上堂拈拄杖曰。诸禅德。展无碍手和云折取带雪将来对众拈出。瞻之不足玩之有余。遂画一画曰。早晚散为霖。草木滋天下。又曰离四句。绝百非。便恁么。息狂机。不恁么。转狐疑。离此凭何旨。赵州东院西。还委悉么。头戴天脚踏地。动用之中论不二。一字妙门着眼看。镇州萝卜知滋味。喝一喝</p>
<p>
	　　南岳南台允恭禅师。僧问。如何是佛。师曰。眼睛突出。问祖意教意是同是别。师曰。阿难合掌迦叶擎拳。乃曰。稀逢难遇正在此时。何谓也。释迦已灭弥勒未生。举起拂子曰。正当今日佛法尽在这个拂子上。放行把住。一切临时。放行也风行草偃瓦砾生光。拾得寒山点头拊掌。把住也水泄不通精金失色。德山临济饮气吞声。正当恁么时。放行即是把住即是。良久曰。后五日看</p>
<p>
	　　南岳福严文演禅师。僧问。如何是佛。师当面一唾。乃曰。当面一唾切忌蹉过。幽谷猿啼乔林鹊噪。闹市纭纭相头买帽。白日同归不知几个。又曰。日面佛月面佛。马师一别经年。谁辨铜头铁额。百丈耳聋未为埋没。临济吃棒莫言受屈。三圣瞎驴能始能卒。兴化帐中抛撒将来。不是骊龙颔下之物。上根不动干戈。自然清风拂拂。中下恰恰用心。落在无生窠窟。又曰。野华飘尽古城根。渐渐蝉鸣湘水渡。霏霏梅雨洒高空。匝地薰风满庭户。三十三兮老古锥。象转龙蟠曾显露。才显露成点污。谨白参玄人。光阴莫虚度</p>
<p>
	　　南岳福严慈感禅师法嗣</p>
<p>
	　　明州育王宝鉴法达禅师。僧问。此事惟己自知。为什么众生随类得解。师曰。眼见耳闻。僧云。兵随印转。师曰。德山临济。问末后一句今日愿闻。师曰。昨日有人问我。直得杜口。僧云。为什么如此。师曰。不于湘水投明月。且向天童看白云。问无根树子还解生苗也无。师曰。拟待答话又恐孤负阇黎。问作者相逢时如何。师曰。平出。僧云。学人有拟在。师便打。僧云。不伸三拜安得周旋。师曰。别处即得。师乃曰。一法虽彰万善无。到头何必用工夫。目前十字纵横也。自是时人落半途。大众作么生是究竟一句。设使潜神守智。犹是止宿草庵。假饶息念观空。亦成守株待兔。虚生浪死。秖为怀宝迷邦滞壳迷封。良由贪程太速。直得言语道断心行处灭。于衲僧分上着什么来由。假使心法双亡两头截断。亦是按牛头吃草。争似耳闻目睹口说心思。千山万水目前分。南北东西路头在。失之于旨鱼鲁刀刁。得之于心浑金璞玉。流出三教皆指一心。左右逢原万物皆备。到这里计什么仁义礼智元亨利贞。说什么菩提涅槃常乐我净。直须拈放一边。且看山僧执金刚宝剑把定要津。以文殊为先锋。以普贤为殿后。观音势至掩耳偷铃。弥勒释迦吞声饮气。直得皇风荡荡。舜日明明。天下衲僧谁敢向鬼窟里作活计。还信得及么。良久曰。道泰不传天子令。时清休唱太平歌。又曰。半接城隍半倚村。一溪流水半山云。寂寥滋味有谁得。万世金轮王子孙。所以见闻觉知思量分别。一见便见。无第二月。尧天舜日。谁能夜泛孤舟。白月清风。何必冬行春令。门当户对。极目无限青山。鸟叫猿啼。纵步从他差路。栗蓬吞了。更无一物碍人古镜重磨。不离旧时光彩。日日共虚空把手。时时与古佛对谈。堪嗟多少饥人。却去饭箩里饿杀。育王恁么道。了有三十棒。本合自当。赖遇众人不知。且教拄杖子吞声饮气又曰。居山日少出山多。惹得间名孰奈何。争似白云深处坐。野猿幽鸟任高歌。大众。拈花示众。空自点胸。微笑破颜落第二月。少林面壁傍若无人。半夜渡江贪程太速。更乃说佛说祖头上安头。演妙谈真泥中洗土。攒花簇锦口是祸门。寂尔无言守株待兔。总不如是无孔铁锤。行道之人如何即是。还会么。白云虽是无心物。到头还是恋青山</p>
<p>
	　　蕲州开元琦禅师法嗣</p>
<p>
	　　韶州荐福道英禅师。僧问。佛未出世时如何。师曰。琉璃瓶贮花。僧云。出世后如何。师曰。玛瑙钵盛果。僧云。未审是同是别。师曰。趯倒瓶拽转钵。乃曰。据道而论。语也不得。默也不得。直饶语默两忘。亦没交涉。何故句中无路意在句中。无意无不意非计较之所及。若是劈头点一点。顶门豁然眼开者。于此却有疾速分。若低头向意根下寻思。卒摸索不着。是知万法无根欲穷者错。一源绝迹欲返者迷。看他古<a>佛光</a>明先德风彩。一一从无欲无中发现。或时孤峻峭拔竟不可构。或时含融混合了无所睹。终不桩定一处。亦不系系两头。无是无不是。无非无不非。得亦无所得。失亦无所失。不曾隔越丝毫。不曾移易丝发。明明古路不属玄微。觌面擎来瞥然便过。不居正位岂落邪途。不蹈大方那趋小径。腾腾兀兀何住何为。回首不逢触目无对。一念普观廓然空寂。此之宗要千圣不传。直下了知当处超越。是知赤洒洒处恁么即易。明历历处恁么还难。不用沾黏点染。直须剥脱屏除。若是本分手脚。放去无收不来。一一放光现瑞。一一削迹绝踪。机上了不停。语中无可露。彻底搅不浑。通身扑不碎。且道毕竟是什么灵通。得恁么奇特。得恁么坚确。诸仁者。休要识渠面孔。不用安渠名字。亦莫觅渠所在。何故渠无所在。渠无名字。渠无面孔。才起一念追求如微尘许。便隔十生五生。更拟管带思惟。益见纷纷杂。杂不如长时放教自由自在。要发便发。要住便住。即天然非天然。即如如非如如。即湛寂非湛寂。即败坏非败坏。生无恋死<a>无畏</a>无佛求无魔怖。不与菩提会。不与烦恼俱。不受一法不嫌一法。无在无不在。非离非不离。若能如是。见得释迦自释迦。达磨自达磨。干我什么碗。恁么说话衲僧门下。推勘将来布被芒靸。不免撩他些些泥水。岂况汝等诸处更道。这个是平实语。这个是差别门庭。这个是关棙巴鼻。这个是道眼根尘。递相教习。如七家村里人传口令相似。有什么交涉。无事珍重</p>
<p>
	　　庐山双溪宝严允光禅师上堂曰。阿呵呵。也大诧。不卷帘兮见天下。神光得髓是谁。云达磨不曾来东夏。西江一口吸易干。中原至宝难酬价。也大詑。令人转忆老兴化。喝一喝</p>
<p>
	　　泉州尊胜有朋禅师。本郡蒋氏子。丱岁试经。中选下发。多历教肆。尝疏楞严维摩等经。学者宗之。每疑祖师直指之道。故多与禅衲游。一日谒开元。迹未及阃。心忽领悟。元出遂问。座主来作甚么。师曰。不敢贵耳贱目。元曰。老老大大何必如是。师曰。自是者不长。元曰。朝看华严夜读般若则不问。如何是当今一句。师曰。日轮正当午。元曰。闲言语更道来。师曰。平生仗忠信。今日任风波。然虽如是。秖如和尚恁么道有甚交涉。须要新戒草鞋穿。元曰。这里且放尔过。忽遇远磨问。尔作么生道。师便喝。元曰。这座主今日见老僧气冲牛斗。师曰。再犯不容。元拊掌大笑</p>
<p>
	　　五祖山晓常禅师法嗣</p>
<p>
	　　蕲州月顶延福道轮禅师。上堂良久曰。<a>舍利塔</a>前。花开吐艳。毗卢藏畔。龟戏池中。雾卷山堂云藏佛阁。青萝翳目。老鹤盘空。足可与诸人内助其机。外扬其道。又何必山僧出来指点。然虽如是。也须的当始得。且道的当底事作么生。多谢宝陀岩上月。舒光常得到松门。又曰。重阳何物助僧家。篱菊枝枝尽发花。不学故侯将伴饮。为君泛出赵州茶。只此一杯醒大梦。卢同七碗谩矜夸。良久曰。便请卓拄杖一下。又曰。时雨频过比屋凉。野田昆甲尽同光。禅家高卧无余事。赢得林稍磬韵长。正当恁么时谁是知音者。良久曰。子期别后空千载。月上落崖流水寒</p>
<p>
	　　蕲州南乌崖寿圣楚清禅师。僧问。亡僧迁化向甚么处去。师曰。灵峰水急。曰恁么则不生也。师曰。苍天苍天</p>
<p>
	　　建隆昭庆禅师法嗣</p>
<p>
	　　荆门军玉泉善超禅师。僧问。去却拄杖子语默动静未审如何为人。师画一圆相。僧云。此犹是葛藤。师曰了。师良久谓众曰。妙性圆明离诸名相。纵使恒沙诸佛逞七辩。无以谈其名。今古宗师具五眼。无以窥其相。心如瓦砾墙壁。方有少分相应。诸仁者。若能回光返照照本灵源。常光现前尘劳顿歇。歇即菩提胜净明心本周沙界。不从人得。敢问诸人。且道从什么处得。良久曰。年年细柳年年绿。二月桃花二月红</p>
<p>
	　　平江府泗洲用元禅师。一日问建隆曰。临济在黄檗。三回问佛法大意。三回被打。意旨如何。语犹未了被打一拂子。师顿领宗旨。开堂日僧问。四众云臻请师说法。师曰。有眼无耳朵。六月火边坐。曰一句截流万机顿息。师曰。听事不真唤钟作瓮。问朝参暮请成得甚么边事。师曰。秖要尔歇去。曰早知灯是火。饭熟已多时。师曰。尔鼻孔因甚么着拄杖穿却。曰拗曲作直又争得。师曰。且教出气。上堂。一二三四五。火里蝍蟟吞却虎。六七八九十。水底泥牛波上立。一日一夜雨霖霖。无孔铁锤洒不入。洒不入着底急。百川汹涌须弥岌。八臂那吒撞出来。稽首赞叹道难及。咦。上堂。横按拄杖顾视大众曰。今日平地上吃交。便下座</p>
<p>
	　　佛印宣明禅师法嗣</p>
<p>
	　　潭州龙兴师定禅师。僧问。如何是潇湘境。师曰。猿到夜深啼岳麓。僧云。如何是境中人。师曰。相逢不下马。各自有前程。问如何是道。师曰。花街柳巷。僧云。如何是道中人。师曰。语笑呵呵。乃曰。秋风数夜渐寒。衲僧早觉身冷。通宵不睡思量。叵耐祖师乱走。不知念念释迦出世。步步弥勒下生。忽然撞着尽是自己神光。怎生说得自己神光。良久曰。一轮明月照潇湘。喝一喝。又曰。白云峰顶昔年尝到。朝参暮请依师觉道。闹市红尘煎杀不少。还自忙忙贪生至老。咄。遮皮袋臭秽易坏。贪欲贪乐不解厌。<a>学佛</a>学祖总不会。惭愧寒山老。眠云枕石块。思量拾得歌。爱住深岩内。蓑衣为被褥。箬笠作冠盖。秖如山僧恁么举唱。还有佛法也无。良久曰。无为无事人。跳出红尘外。喝一喝</p>
<p>
	　　黄檗积翠永庵主法嗣</p>
<p>
	　　庐陵清平楚金禅师。僧问。祖祖相传。未审和尚传个什么。师曰。两手抬不起。僧云。能有几人知。师曰。知底事又尔么生。僧云。放过一着。师曰。迢迢十万余。问与么不与么学人上来请师与么。师曰。陕府铁牛。僧云。和尚与么学人即不然也。师曰。不消拈出。上堂。以拄杖卓一下曰。只这是错事无一向。出家人当为何事。良久曰。自知较一半。乃歌曰。人悄悄鼓冬冬。特地升堂话祖风。千般说万般喻。特地翻真却成伪。分别缁素与色空。扶藜摸壁与谁通。休寻南北与西东。山僧拄杖太无端。吞却十方刹海中。刹海中细推穷。三十年后几多<a>白头翁</a>。靠却拄杖曰。珍重。又曰。祖意齐彰真机自立。八明蟾彩彼我无差。出海红光老婆心切。如斯境界悟则头头显露。非取舍之功。迷则物物尘劳。难明妙理。更若即色明空。正是敲甎打瓦。说有说无。又是梦中说梦。未免觉来一场懡[怡-台+罗]。又曰。明眼人若论斯事。如盐在水秖瞒得鼻孔。若是舌头上一点也瞒不得。何故三世诸佛从上祖师出现于世。秖是狸奴白牯一个注脚。拈锤举拂下喝敲床。尽是露柱注脚。以拄杖卓一下曰。山僧与露柱注脚这里看得出。非但许尔救得儿孙。亦许尔见狸奴白牯。然后可以出生入死。若看不出自救不了。何故工夫不到不方圆。言语不通非眷属。喝一喝</p>
<p>
	　　三祖宗禅师法嗣</p>
<p>
	　　宁国府光孝惟爽禅师上堂。今朝六月旦。一年已过半。奉报参玄人。识取娘生面。娘生面荐不荐。鹭鸶飞入碧波中。抖擞一团银绣练</p>
<p>
	　　石霜琳禅师法嗣</p>
<p>
	　　鼎州德山静照庵宗什庵主。僧问。如何是庵中主。师曰。从来不相许。僧拟议。师曰。会即便会。本来底不得安名著字。僧拟开口。师便打出。师室中常以拂子示众曰。唤作拂子依前不是。不唤作拂子特地不识。汝唤作什么。因僧请益。师以颂答之曰。我有一柄拂子。用处别无调度。有时挂在松枝。任他头垂角露</p>
		

	
	

		</div></div><hr><script charset='utf-8' src='../../js/footer.js'></script></body></html>