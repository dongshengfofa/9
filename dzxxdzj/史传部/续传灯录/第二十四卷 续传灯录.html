<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十四卷 续传灯录' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十四卷 续传灯录</center></div><div class='fo'><center>经文出处:来自无量光明网</center><br/><br>
			<p>
	　　<strong>第二十四卷 续传灯录</strong></p>
<p>
	　　续传灯录卷第二十四目录</p>
<p>
	　　大鉴下第十五世</p>
<p>
	　　净慈明禅师法嗣五人净慈象禅师雪峰隆禅师(已上二人见录)灵岩德宗禅师常乐本然禅师宝应法照禅师(已上三人无录)</p>
<p>
	　　长芦和禅师法嗣十五人<a>甘露</a>达珠禅师灵隐慧淳禅师(已上二人见录)雪窦明禅师琅邪诚禅师圆智和尚凤山和尚精严凤藻禅师清凉可升禅师华严尚刘禅师褒禅道天禅师显亲祖永禅师长芦法永禅师定水然禅师兴国远禅师法音首座禅师(已上十三人无录)</p>
<p>
	　　雪峰慧禅师法嗣十四人净慈道昌禅师径山了一禅师金山了心禅师(已上三人见录)大吉法圆禅师南安达禅师净慈升禅师石松祖天禅师庆成悟及禅师兴王宝机禅师宝胜守宁禅师建善法藏禅师净慈务晖禅师南明戒通禅师中峰宁禅师(已上十一人无录)</p>
<p>
	　　香严月禅师法嗣二人香严如璧禅师(见录)香严如琳禅师(无录)</p>
<p>
	　　慧林深禅师法嗣七人灵隐慧光禅师国清妙印禅师国清普绍禅师九座慧邃禅师(已上四人见录)圆觉昙禅师净慧法如禅师圆觉胜禅师(已上三人无录)</p>
<p>
	　　报恩然禅师法嗣一人资圣元祖禅师(见录)</p>
<p>
	　　慧林海禅师法嗣二人万杉寿坚禅师(见录)万杉寿隆禅师(无录)</p>
<p>
	　　开先宗禅师法嗣二人黄檗惟初禅师岳麓海禅师(二人见录)</p>
<p>
	　　雪峰演禅师法嗣四人西禅慧舜禅师(一人见录)凤山道沼禅师能仁得能禅师龙卧俞禅师(已上三人无录)</p>
<p>
	　　长芦了禅师法嗣十三人天童宗珏禅师长芦妙觉禅师龟山义初禅师保宁兴誉禅师北山法通禅师(已上五人见录)寿山德初禅师龙翔道晖禅师上蓝祖卿禅师能仁崇寿禅师幽岩子咏禅师长芦慧悟禅师神光道新禅师雪窦鉴禅师(已上八人无录)</p>
<p>
	　　天童觉禅师法嗣十四人雪窦嗣宗禅师善权法智禅师净慈慧晖禅师瑞岩法恭禅师石门法真禅师光孝思彻禅师大洪法为禅师长芦琳禅师(已上八人见录)广慧法聪禅师凤凰世钊禅师乌巨光禅师宝福悟禅师能仁理禅师雪窦[米*遂]禅师(已上六人无录)</p>
<p>
	　　大洪预禅师法嗣五人慧力悟禅师雪峰慧深首座(已上二人见录)智门雅禅师普照充禅师荐福演禅师(已上三人无录)</p>
<p>
	　　天封归禅师法嗣一人东林通理禅师(一人见录)</p>
<p>
	　　天衣聪禅师法嗣六人慧日法安禅师护国钦禅师吉祥元实禅师投子道宣禅师(已上四人见录)能仁普禧禅师石佛宗苇禅师(已上二人无录)</p>
<p>
	　　吉祥宣禅师法嗣一人南华明禅师(无录)</p>
<p>
	　　大洪显禅师法嗣九人子陵祖清禅师胜果道和禅师龙安世能禅师北<a>禅宗</a>觉禅师普宁祖悟禅师中巾山昭禅师寿宁守轲禅师横山元经禅师白兆法通禅师(已上九人俱无录)</p>
<p>
	　　<a>罗汉</a>遇禅师法嗣一人曹山月禅师(无录)</p>
<p>
	　　径山悟禅师法嗣二人慧照和尚宝陀了然和尚(二人俱无录)</p>
<p>
	　　宝林昌禅师法嗣二人护国妙机禅师兴化德观禅师(二人俱无录)</p>
<p>
	　　宝林慧禅师法嗣二人祥符良度禅师宣化德济禅师(二人俱无录)</p>
<p>
	　　承天月禅师法嗣二人承天仲颜禅师(一人见录)护国介丰禅师(一人无录)</p>
<p>
	　　光孝印禅师法嗣一人东林本然禅师(无录)</p>
<p>
	　　普照钦禅师法嗣一人永安可文禅师(无录)</p>
<p>
	　　净福文禅师法嗣二人净光藏禅师扬州石塔和尚(二人俱无录)</p>
<p>
	　　大鉴下第十五世</p>
<p>
	　　净慈明禅师法嗣</p>
<p>
	　　临安府净慈象禅师。越州山阴人也。上堂。古者道。一翳在眼空花乱坠。拈拄杖曰。净慈拈起拄杖。岂不是一翳在眼。百千诸佛总在拄杖头。现丈六紫磨金色之身。乘其国土游历十方。说一切法度一切众。岂不是空花乱坠。即今莫有向拄杖未拈已前坐断得么。出来与净慈相见。如无切忌向空本无花眼本无翳处着到。乃掷拄杖下座</p>
<p>
	　　福州雪峰隆禅师上堂。一不成二。不是口吃饭鼻出气。休云北斗藏身。说甚南山鳖鼻。家财运出任交关。劝君莫竞锥头利</p>
<p>
	　　长芦和禅师法嗣</p>
<p>
	　　镇江府甘露达珠禅师。福州人。上堂。圣贤不分古今惟一。可惟火就燥水就湿。凿井而饮耕田而食。大众。东村王老去不归。纷纷黄叶空狼籍</p>
<p>
	　　临安府灵隐慧淳圆智禅师上堂。吾心似秋月。碧潭清皎洁。乃喝曰。寒山子话堕了也。诸禅德。皎洁无尘。岂中秋之月可比。虚明绝待。非照世之珠可伦。触露乾坤光吞万象。普天匝地耀古腾今。且道是个甚么。良久曰。此夜一轮满清光何处无</p>
<p>
	　　雪峰慧禅师法嗣</p>
<p>
	　　杭州净慈月堂道昌禅师。湖州吴氏。僧问。大用现前不存轨则时如何。师曰。张家兄弟太无良。曰恁么则一切处皆是去也。师曰。莫唐突人好。问心生则法生。心灭则法灭。秖如心法双忘时。生灭在甚么处。师曰。左手得来右手用。问如何是从上宗门中事。师曰。一亩地。曰便恁么会时如何。师曰。埋没不少。问如何是诸佛本源。师曰。屋头问路。曰向上还有事也无。师曰。月下抛甎。上堂。未透祖师关。千难与万难。既透祖师关。千难与万难。未透时难即且置。既透了因甚么却难放下。笊篱虽得价。动他杓柄也无端。上堂。与我相似共尔<a>无缘</a>。打翻药铫倾出炉烟。还丹一粒分明在。流落人间是几年。咄。上堂。雁过长空影沈寒水。雁无遗踪之意。水无留影之心。若能如是正好买草鞋行脚。所以道。动则影现觉则冰生。不动不觉正在死水里。荐福老人出头不得。即且置。育王今日又作么生。向道莫行山下路。果闻猿叫断肠声。岁旦上堂。举拂子曰。岁朝把笔万事皆吉。忽有个汉出来道。和尚这个是三家村里保正书。门底为甚么将来。华王座上当作宗乘。秖向他道。牛进千头马入百疋</p>
<p>
	　　临安府径山照堂了一禅师。明州人。上堂。参玄之士触境遇缘不能直下透脱者。盖为业识深重情妄胶固。六门未息一处不通。绝点纯清含生难到。直须入林不动草。入水不动波。始可顺<a>生死</a>。流入人间世。诸人要会么。以拄杖画曰。秖向这里荐取</p>
<p>
	　　镇江府金山了心禅师上堂。佛之一字孰云无。木马泥牛满道途。倚遍阑干春色晚。海风吹断碧珊瑚。还有同声相应同气相求者么。百鸟不来楼阁闭。秖闻夜雨滴<a>芭蕉</a></p>
<p>
	　　香严月禅师法嗣</p>
<p>
	　　邓州香严倚松如璧禅师。抚州饶氏子。上堂。变化密移何太急。<a>刹那</a>念念一呼吸。八万四千方便门。且道何门不可入。入不入晓来雨打芭蕉湿。殷勤更问个中人。门外堂堂相对立。闻啄木鸟鸣说偈曰。剥剥剥里面有虫外面啄。多少茫茫瞌睡人。顶后一锥犹未觉。若不觉更听山僧剥剥剥</p>
<p>
	　　慧林深禅师法嗣</p>
<p>
	　　临安府灵隐寂室慧光禅师。钱塘夏侯氏。僧问。飞来山色示清净法身。合涧溪声演广长舌相。正当恁么时如何是云门一曲。师曰。芭蕉叶上三更雨。曰一句全提超<a>佛祖</a>。满筵朱紫尽知音。师曰。逢人不得错举。上堂。不用求真何须息见。倒骑牛兮入佛殿。羌笛一声天地空。不知谁识瞿昙面</p>
<p>
	　　台州国清愚谷妙印禅师上堂。满口道得底。为甚么不知有。十方知有底。为甚么满口道不得。且道誵讹在甚么处。若也知得许尔照用同时明闇俱了。其或未然。道得道不得知有不知有。南山石大虫解作师子吼</p>
<p>
	　　台州国清垂慈普绍禅师上堂。灵云悟<a>桃花</a>。玄沙傍不肯。多少痴禅和。担雪去填井。今春花又开。此意谁能领。端的少人知。花落春风静</p>
<p>
	　　泉州九座慧邃禅师上堂。九座今日向孤峰绝顶。驾一只铁船。截断天下人要津。教他挥篙动棹。不得有个锦标子。且道在甚么人手里。拈拄杖曰。看看向道是龙刚不信。等闲夺得始惊人</p>
<p>
	　　报恩然禅堂法嗣</p>
<p>
	　　秀州资圣元祖禅师。僧问。紫金莲捧千轮足。白玉毫辉万德身。如何是佛。师曰。拖枪带甲。曰贯花千偈虽殊品。标月还归理一如。如何是法。师曰。元丰条绍兴令。曰林下雅为方外客。人间堪作火中莲。如何是僧。师曰。披席把碗</p>
<p>
	　　慧林海禅师法嗣</p>
<p>
	　　庐山万杉寿坚禅师。相州人。岁旦上堂。有一人不拜岁不迎新。寒暑不能侵其体。圣凡不能混其迹。从来鼻孔辽天。谁管多年历日。大众且道。此人即今在甚么处。卓拄杖曰。咄咄咄没处去</p>
<p>
	　　开先宗禅师法嗣</p>
<p>
	　　瑞州黄檗惟初禅师。常州蔡氏子。上堂。我见宗大哥平生槁默危坐。所谓朽木形骸。未尝口角譊譊。将佛祖言教以当门庭。秖要当人歇得十成。自然不向这壳漏子上着到。有僧问。既不向这壳漏子上着到。未审如何保任。师曰。无尔用心处。曰和尚岂无方便。师曰。[金*敖]饼既无汁压沙那有油</p>
<p>
	　　潭州岳麓海禅师。僧问。进前三步时如何。师曰。撞头磕额。曰退后三步时如何。师曰。堕坑落堑。曰不进不退时如何。师曰。立地死汉</p>
<p>
	　　雪峰演禅师法嗣</p>
<p>
	　　福州西禅慧舜禅师。真定府人。上堂。五日一参三八普说。千说万说横说竖说。忽有个汉出来道。说即不无。争奈三门头两个不肯。山僧即向他道瞎汉。若不得他两个。西禅大似不遇知音</p>
<p>
	　　长芦了禅师法嗣</p>
<p>
	　　明州天童宗珏禅师。僧问。如何是道。师曰。十字街头休斫额。上堂。劫前运步世外横身。妙契不可以意到。真证不可以言传。直得虚静敛气。白云向寒岩而断。灵光破暗。明月随夜船而来。正恁么时作么生履践。偏正不曾离本位。纵横那涉语因缘</p>
<p>
	　　真州长芦妙觉慧悟禅师上堂。尽大地是个<a>解脱</a>门。把手拽不肯入。雪峰老汉抑逼人作么既到这里为甚么鼻孔在别人手里。良久曰。贪观天上月失却手中桡。僧问。雁过长空影沈寒水。雁无遗纵之意。水无沈影之心。还端的也无。师曰。芦花两岸雪江水一天秋。曰便恁么去时如何。师曰。雁过长空聻。僧拟议。师曰。灵利衲子</p>
<p>
	　　福州龟山义初禅师上堂。久默斯要不务速说。释迦老子寐语作么。我今为汝保任斯事终不虚也。大似压良为贱。既不恁么毕竟如何。白云笼岳顶翠色转崔嵬</p>
<p>
	　　<a>健康</a>保宁兴誉禅师上堂。步入道场影涵宗鉴。粲粲星罗霁夜。英英花吐春时。木人密运。化机丝毫不爽。石女全提。空印文彩大彰。且道不一不异无去无来。合作么生体悉。的的纵横皆妙用。阿侬元不异中来</p>
<p>
	　　真州北山法通禅师上堂。吞尽三世底。为甚么开口不得。照破四天下底。为甚么开眼不得。作么生得十成通畅去。金针双锁备协露隐全该。僧问。断言语绝。思惟处乞师指示。师曰。滴水不入石</p>
<p>
	　　天童觉禅师法嗣</p>
<p>
	　　明州雪窦嗣宗禅师。徽州陈氏子。幼业经圆具。依妙湛慧禅师诘问次释然契悟。慧以尘尾拂付之。后谒宏智蒙印可其道愈尊。出住普照善权翠岩雪窦。上堂。人人有个鼻孔。唯有善权无鼻孔。为甚么无。二十年前被人掣落了也。人人有两个眼睛。唯有善权无眼睛。为甚么无。被人木患子换了也。人人有个髑髅。唯有善权无髑髅。为甚么无。借人作屎杓了也。遂召大众曰。鼻孔又无。眼睛又无。髑髅又无。诸人还识善权么。若也不识。是诸人埋没善权。其或未然。更听一颂。涧底泥牛金贴面。山头石女着真红。系驴橛上生芝草。不是云蔼香炉峰。上堂。翠岩不是不说。秖为无个时节。今朝快便难逢。一句为君剖决。露柱本是木头。秤锤秖是生铁。诸人若到诸方。莫道山僧饶舌。僧问。莲花未出水时如何。师曰。没却尔鼻孔。曰出水后如何。师曰。穿着尔眼睛。曰如何是正<a>法眼</a>。师曰。乌豆。问如何是君。师曰。磨砻三尺剑待斩不平人。曰如何是臣。师曰。白云闲不彻流水太忙生。曰如何是君臣道合。师曰。云行雨施月皎星辉。问如何是正中偏。师曰。菱花未照前。曰如何是偏中正。师曰。团圞无少剩。曰如何是正中来。师曰。遍界绝纤埃。曰如何是兼中至。师曰。啮镞功前戏。曰如何是兼中到。师曰。十道不通耗。问如何是转功就位。师曰。撒手无依全体现。扁舟渔父宿芦花。曰如何是转位就功。师曰。半夜岭头风月静。一声高树老猿啼。曰如何是功位齐彰。师曰。出门不踏来时路。满目飞尘绝点埃。曰如何是功位俱隐。师曰。泥牛饮尽澄潭月。石马加鞭不转头。师终于本山。塔全身寺之西南隅</p>
<p>
	　　常州善权法智禅师。陕府柏氏子。壮于西京圣果寺祝发习华严。弃谒南阳谨。次参大洪智。踰十年无所证。后于宏智言下豁然。出居善权。次迁金粟。上堂。明月高悬未照前。雪眉人凭玉阑干。夜深雨过风雷息。客散云楼酒碗干。上堂。<a>三界</a>无法何处求心。惊蛇入草飞鸟出林。雨过山堂秋夜静。市声终不到孤岑</p>
<p>
	　　杭州净慈自得慧晖禅师。会稽张氏子。幼依澄照道凝染削进具。甫二十扣真歇于长芦。微有所证。旋里谒宏智。智举当明中有暗。不以暗相遇。当暗中有明。不以明相睹问之。语不契初夜定回往圣僧前<a>烧香</a>。而宏智适至。师见之顿明前话。次日入室。智举堪嗟去日颜如玉。却叹回时鬓似霜诘之。师曰。其入离其出微。自尔问答无滞。智许为室中真子。绍兴丁巳开法补陀。徒万寿及吉祥雪窦。淳熙三年敕补净慈。上堂。朔风凛凛扫寒林。叶落归根露赤心。万派朝宗船到岸。六窗虚映芥投针。本成现莫他寻。性地闲闲耀古今。户外冻消春色动。四山浑作木龙吟。上堂。释迦老子穷理尽性。金口敷宣一代时教。珠回玉转。被人唤作拭不净故纸。达磨祖师以一乘法直指单传。面壁九年不立文字。被人唤作壁观<a>婆罗门</a>。且道作么生行履。兔被傍人指注去。衲帔幪头万事休。此时山僧都不会。上堂巢知风穴知雨。甜者。甜兮苦者苦。不须计较更思量。五五从来二十五。万般施设到平常。此是<a>丛林</a>饱参句。诸人还委悉么。野老不知尧舜力。冬冬打鼓祭江神。上堂。谷之神枢之要。里许傍参回途得妙。云虽动而常闲。月虽晦而弥照。宾主交参正偏兼到。十洲春尽花凋残。珊瑚树林日杲杲。僧问。如何是正中偏。师曰。昨夜三更星满天。曰如何是偏中正。师曰。白云笼岳顶终不露崔嵬。曰如何是正中来。师曰。莫谓鲲鲸无羽翼。今日亲从鸟道来。曰如何是兼中至。师曰。应无迹用无痕。曰如何是兼中到。师曰。石人衫子破大地没人缝。上堂。皮肤脱落绝方隅。明了身心一物无。妙入道寰深静处。玉人端驭白牛车。妙明田地达者还稀。识情不到唯证方知。白云儿灵灵自照。青山父卓卓常存。机分顶后光。智契劫前眼。所以道。新丰路兮峻仍簸。新丰洞兮湛然沃。登者登兮不动摇。游者游兮莫匆速。亭堂虽有到人稀。林泉不长寻常木。诸禅德。向上一着尊贵难明。琉璃殿上不称尊。翡翠帘前还合伴。正与么时针线贯通真宗不坠。合作么生施设。满头白发离岩谷。半夜穿云入市廛。上堂举傅大士法身颂云。空手把锄头。步行骑水牛。人从桥上过。桥流水不流。云门大师道。诸人东来西来南来北来。各各骑一头水牯牛来。然虽如是。千头万头秖要识取这一头。师曰。云门寻常干爆爆地锥劄不入。到这里也解拖泥带水。诸人秖今要见这一头么。天色稍寒各自归堂。上堂举风旛话。师曰。风旛动处着得个眼即是上座。风旛动处失却个眼即是风旛。其或未然。不是风旛不是心。衲僧徒自强锥针。岩房雨过昏烟净。卧听凉风生竹林。七年秋退归雪窦。十年仲冬二十九日中夜沐浴而逝。窆全身于明觉塔右</p>
<p>
	　　明州瑞岩石窗法恭禅师。郡之奉化林氏子。于栖真院下发受具。往延庆讲下。一夕诵法华至父母所生眼悉见三千界。时闻风刺棕榈叶声忽然有省。弃依天童始明大旨。凡当世弘法者悉往咨决。出住能仁光孝瑞岩。上堂。春风杨柳眉。春禽弄百舌。一片祖师心。两处俱漏泄。不动步还家。习漏顿消灭。暗投玉线芒。晓贯金针穴。深固实幽远。无人孰辩别。惭愧可怜生。头头皆合辙。不念阿弥陀。南无干屎橛。无智痴人前。第一不得说。上堂。见得彻用时亲。相逢尽是个中人。望空雨宝休夸富。无地容锥未是贫。踏着秤锤硬似铁。八两元来是半斤。上堂举<a>世尊</a>生下指天指地公案。颂曰。五天一只蓬蒿箭。搅动支那百万兵。不得云门行正令。几乎错认定盘星</p>
<p>
	　　襄州石门清凉法真禅师。剑门人也。上堂。柳色含烟春光迥秀。一峰孤峻万卉争芳。白云淡泞已<a>无心</a>。满目青山元不动。渔翁垂钓。一溪寒雪未曾消。野渡无人。万古碧潭清似镜。宾中有主。拄杖横挑日月轮。主中有宾。踏破草鞋赤脚走。直得宾主互显杀活自由。理事混融正偏不滞。入荒田不拣。信手拈来草。且道如何委悉。尘中虽有隐身术。争似全身入帝乡</p>
<p>
	　　明州光孝了堂思彻禅师。上堂。羊头车子推明月。没底船儿载晓风。一句顿超情量外。道无南北与西东。所以劫前消息非口耳之所传。格外真规岂思量之能解。须知佛佛祖祖了无一法为人。子子孙孙直下全身荷负。既已万机寝削。自然一糁不留。湛湛之波碧水冷涵于秋色。灵灵之照霁天净洗于冰轮。宛转旁参协通兼带梦。手推开玉户。翻身拨动机轮。正令才行。又见一阳萌动。化工密运。俄惊三世变迁。虽则默尔无言。争奈炽然常说。无迁无变。今朝拈置一边。有故有新。且道如何话会。诸人还委悉么。群阴消剥尽来日是书云</p>
<p>
	　　随州大洪法为禅师。<a>天台</a>鲍氏子。上堂。法身无相。不可以音声求。妙道亡言。岂可以文字会。纵使超佛越祖犹落阶梯。直饶说妙谈玄终挂唇齿。须是功勋不犯影迹不留。枯木寒岩更无津润。幻人木马情识皆空。方能垂手入[廓-享+黑]转身异类。不见道。无漏国中留不住。却来烟坞卧寒沙</p>
<p>
	　　真州长芦琳禅师。上堂拈拄杖曰。其宗也离心<a>意识</a>。其旨也超去来今。离心意识故。品万类不见差殊。超去来今故。尽十方更无渗漏。当头不犯彻底无依。悟向朕兆未生已前。用在功勋不犯之处。平常活计不用踌躇。拟议之间即没交涉</p>
<p>
	　　大洪预禅师法嗣</p>
<p>
	　　临江军慧力悟禅师上堂。一切声是佛声。檐前雨滴响冷冷。一切色是佛色。觌面相呈讳不得。便恁么若为明。碧天云外月华清</p>
<p>
	　　福州雪峰慧深首座示众。未得入头应切切。入头已得须教彻。虽然得入本无无。莫守无无无间歇。大洪闻之乃曰。深兄说禅若此。惜福缘不胜耳。一日普说罢。挥偈辞众以笔一拍而化</p>
<p>
	　　天封归禅师法嗣</p>
<p>
	　　江州东林通理禅师上堂。峰头驾铁船。三更日轮杲。心闲不自明。落叶知谁扫。等闲摘个郑州梨。放手元是青州枣</p>
<p>
	　　天衣聪禅师法嗣</p>
<p>
	　　苏州慧日法安禅师本郡人。僧问。如何是和尚为人一句。师曰。狗走抖擞口。曰意旨如何。师曰。猴愁楼摗头</p>
<p>
	　　温州护国钦禅师上堂。有句无句。明来暗去。活捉生擒。捷书露布。如藤倚树。物以类聚。海外<a>人参</a>。蜀中绵附。树倒藤枯。切忌名模。句归何处。苏嚧苏嚧。呵呵大笑。破镜不照。大地茫茫。一任[跳-兆+孛]跳</p>
<p>
	　　无为军吉祥元实禅师。高邮人。自到天衣早夜精勤胁不至席。一日偶失笑喧众。衣摈之。中夜宿田里睹星月粲然有省。晓归趋方丈衣见乃问。洞山五位君臣如何话会。师曰。我这里一位也无。衣令参堂。谓侍僧曰。这汉却有个见处。奈不识宗旨何。入室次衣预令<a>行者</a>五人分序而立。师至俱召实上座。师于是密契奥旨。述偈曰。一位才彰五位分。君臣协处紫云屯。夜明帘卷无私照。金殿重重显至尊。衣称善。后住吉祥</p>
<p>
	　　舒州投子道宣禅师。久侍天衣无所契。衣叱之。师忘寝食者月余。一夕闻巡更铃声。忽猛省曰。住住。一声直透青霄路。寒潭月皎有谁知。泥牛触折珊瑚树。衣闻命职藏司。住后凡有所问。以拂子作摇铃势</p>
<p>
	　　承天澄月禅师法嗣</p>
<p>
	　　婺州承天仲颜禅师。僧问。梵王请佛盖为群生。今日使君请师当为何事。师曰。大众知有恩僧云。恁么则人天交接去也。师曰。不妨具眼</p>
		

	
	

		</div></div><hr><script charset='utf-8' src='../../js/footer.js'></script></body></html>