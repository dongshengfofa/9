<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十八卷 镡津文集' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十八卷 镡津文集</center></div><div class='fo'><center>经文出处:来自无量光明网</center><br/><br>
			<p>
	　　<strong>第十八卷 镡津文集</strong></p>
<p>
	　　藤州镡津东山<a>沙门</a>契嵩撰</p>
<p>
	　　此与杨公济晤冲晦。山游唱和诗。今总编于此。贵后贤披览。以见一时文会之清胜焉</p>
<p>
	　　岁暮值雪。山斋焚香独坐。命童取雪烹茗。因思柳絮随风起之句。遂取谢道蕴传读之。见其神情散朗。故有林下风气益发幽兴乃为诗兼简<a>居士</a>公济彼上人冲晦</p>
<p>
	　　东山沙门契嵩上</p>
<p>
	　　檐外惊风幽鸟归。窗间独坐事还稀。初看历日新年近。喜见山林骤雪飞。但忆故人能有咏。宁怀久客此无衣。鲍昭汤老能乘兴。城郭何如在翠微</p>
<p>
	　　章安杨蟠次韵</p>
<p>
	　　零落东山老佛师。古来独往似君稀。雪边气候春将破。林下神情句欲飞。后日当寻慧远社。何人更赠大颠衣。一篇感发浑闲事。须脱青衫动少微</p>
<p>
	　　钱湖草堂沙门惟晤次韵上</p>
<p>
	　　雪满西山春未归。泉声冻咽鸟声稀。静观眼境人间渺。驱逐诗魔天外飞。一饱每将松作饭。大寒重换纸为衣。我怜诗是君家事。更约论心极细微</p>
<p>
	　　约冲晦宿东山禅寺精舍先寄(蟠)</p>
<p>
	　　上人合动林间兴。吾恨衰迟学谢安。纳屐操筇[邱-丘+舟]有限。吹云落雨漫无端。先凭报信春枝破。预想分题雪屋寒。林下不谙人世苦。笑将双鬂与君看</p>
<p>
	　　次韵和詶(契嵩)</p>
<p>
	　　襄阳习子不贪官。欲友幽人拟道安。冒雪履霜临岁杪。攀萝挽翠到云端。初论浮世惭年老。久对清规苦夜寒。空感知音何以报。但夸山水富君看</p>
<p>
	　　将访永安东山禅师先寄(惟晤)</p>
<p>
	　　庵在千株松桂下。更无尘事到夫君。高纵罕过呼猿涧。静思唯看抱石云。日暮坐间禽影集。雪晴岸畔路形分。杨雄约我须投宿。月里禅余怯论文</p>
<p>
	　　次韵和詶(契嵩)</p>
<p>
	　　岁晚阴沈天宇昏。宗雷访我更携君。相期石屋宜投宿。独憩山茨学卧云。雪映窗[檑-田+品]人已静。风吟灯影夜初分。自怜惠永多闲散。强接清言愧不文</p>
<p>
	　　宿永安方丈书呈东山禅师(蟠)</p>
<p>
	　　千年道在高僧传。未论诗人更有评。曾著文章原大道。独推性命济群生。白云已锁山间寺。流水空传世上名。林远不闻钟磬作。五更幽鸟转春声</p>
<p>
	　　次韵和詶(契嵩)</p>
<p>
	　　诗豪何逊宿岩扃。品格高卑彻晓评。未省窗前无月到。唯惊席上有风生。郄超年少遍高隐。<a>庄子</a>才雄不近名。明日君归人落去。莫将平叔拟虚声</p>
<p>
	　　次韵奉和(惟晤)</p>
<p>
	　　道安独继襄阳踵。诗好慵窥霅昼评。竹屋数间经几载。草衣三事傲平生。纵陪林下收孤迹。难学人间走大名。灯火已残谈未倦。晓风斜雨打窗声</p>
<p>
	　　嘉公济冲晦见访(契嵩)</p>
<p>
	　　数曲青溪山数重。山深日暮已鸣钟。忽闻行客门前语。来觅幽人林下踪。初接风流殊历落。更张灯火倍迎逢。不须便去疑无待。已有黄粮在宿舂</p>
<p>
	　　次韵和詶(蟠)</p>
<p>
	　　数百招提隐乱峰。苍茫岂复辨君钟。春含未得黄鹂报。路转唯寻白鹿踪。庵在月边长不锁。兴来天外忽相逢。山人莫笑衣冠客。亦有鸿来待赁舂</p>
<p>
	　　次韵和詶(惟晤)</p>
<p>
	　　白云苍海一重重。傍舍遥闻隔坞钟。月上更无人语闹。雪深空认虎行踪。诗书共喜灯前论。茗果翻疑梦里逢。脱屣高谈无限乐。熅炉寒拥日高舂</p>
<p>
	　　游灵隐遇雨呈普慈及二诗翁(蟠)</p>
<p>
	　　山老未容山客去。故将云阵锁山门。雨催晚色凝诸岭。雷送春声落后村。今夜青林妨月上。故人白首把诗论。来朝山水终弥泛。策杖相随讨涧源</p>
<p>
	　　次韵和詶(契嵩)</p>
<p>
	　　暮云将雨苦纷纷。看雨携君倚寺门。飞鸟惊雷归后坞。落梅流水出前村。名山当尔何须去。胜事而今更好论。况有禅翁通妙理。徘徊重款扣真源</p>
<p>
	　　次韵和詶(惟晤)</p>
<p>
	　　雨洗群山秀色分。一筇双屐到松门。天边云散争归洞。岛外樵还各占村。久着青袍心已厌。相看白首事休论。请君细问黄梅老。当信禅河别有源</p>
<p>
	　　同公济冲晦宿灵隐夜晴(契嵩)</p>
<p>
	　　不睡还烹北苑茶。寒灯落尽适来花。夜深雨过山形出。天净云空月色佳。且喜僧窗晴似昼。莫论人世事如麻。况陪支许皆能赋。岂厌留诗在碧纱</p>
<p>
	　　次韵和詶(蟠)</p>
<p>
	　　山风亦会山人意。卷尽天纷扫雪花。明月当楼情已兴。碧云落纸句还佳。天威忽霁应通物。仙侣相便合姓麻。群动已消林木响。卧看星斗隔窗纱</p>
<p>
	　　次韵和詶(惟晤)</p>
<p>
	　　战退睡魔重酌茗。再披文卷眩生花。喜逢长夜身虽健。勉和新诗兴未佳。风细猿声清似梵。月明杉影密如麻。腊寒灯炷飞蛾灭。何必殷勤护薄纱</p>
<p>
	　　早过<a>天竺</a>呈明智及同游二老(蟠)</p>
<p>
	　　雨夜灵峰卧竹床。平明屐齿到云堂。门前雨过新溪满。石上风回旧草香。山抱钟声圆不散。雪铺瓦面冷无光。理公莫怪诗相恼。今日偕行总姓汤</p>
<p>
	　　次韵和詶(契嵩)</p>
<p>
	　　涧北夜依禅舍宿。峰南今访讲师堂。初行松路爱清晓。及过石桥闻异香。日色暖烘诸壑净。晴岚翠泼几峰光。道标尚客何高趣。更饮吾曹相叶汤</p>
<p>
	　　次韵和詶(惟晤)</p>
<p>
	　　晓过翻经台下寺。与君同谒祖师堂。庭前紫桂叶频脱。石上红梅花正香。出洞阴云分远影。挂松寒日漏清光。谢君劝饭须无让。不许非时荐茗汤</p>
<p>
	　　南涧傍游戏呈公济冲晦(契嵩)</p>
<p>
	　　相引朝来碧涧傍。山林雪尽水流长。未应惊鸟下苔岸。先共观鱼跨石梁。日淡沙寒鸥自聚。岁阑春入草含芳。鲍昭汤老须同咏。何必人间万事忙</p>
<p>
	　　次韵和詶(蟠)</p>
<p>
	　　涧南一啸清风发。林下重来白日长。云远石深连鹫岭。水寒沙浅似鱼梁。漫因野老询前事。闲伴伴幽人撷众芳。更欲穷源情未已。知君嗔我索归忙</p>
<p>
	　　次韵和詶(惟晤)</p>
<p>
	　　拨云过得南陇去。流水激溅一涧长。盘石谁堆补缺岸。老自倒成危梁。沙禽呼雌频叫噪。<a>山药</a>吐色常芬芳。腊去春归山愈好。喜君共无尘事忙</p>
<p>
	　　游天竺上寺呈东山仲灵冲晦(蟠)</p>
<p>
	　　入林已忻猿鸟乐。共傲浮生胜大还。身外是非云不系。社中留恋雨相关。篮舆寂寞愧彭泽。拄杖风流肖德山。寄语葛洪岩下水。莫流清梦落人间</p>
<p>
	　　次韵和詶(契嵩)</p>
<p>
	　　共访迢遥深坞寺。仍随野老卖樵还。鸟栖已定人方到。暮色虽浓门未关。今宿岩房休问法。来朝腊屐重登山。平生胜友殊难会。莫厌相携寂寞间</p>
<p>
	　　次韵和詶(惟晤)</p>
<p>
	　　天寒雨细日将暮。泥滑谁禁策马还。砂穴吐泉鸣决决。竹丛归鸟语关关。聊睎谢客须穿屐。莫羡支公独买山。方外论交情未浅。愿陪投老白云间</p>
<p>
	　　同公济冲晦游天竺兼简呈伯周禅老(契嵩)</p>
<p>
	　　爱此萧然松坞深。诗流邀我此相寻。苍茫寒日才开雾。叆叇浓云又结阴。安石放怀还剧赏。皎然乘兴合清吟。主人劝驻禅扉宿。况值梅香正满林</p>
<p>
	　　次韵和詶(蟠)</p>
<p>
	　　不问猿崖鸟道深。携筇着屐伴君寻。山中桂子惊寒夜。雪后梅花逼岁阴。欲住更逢青眼顾。相看须尽白头吟。他年若续高僧传。未放汤休与道林</p>
<p>
	　　次韵和詶(惟晤)</p>
<p>
	　　平昔诗禅友契深。更来人外事幽寻。雨余涧壑流寒响。岁晏柽杉老翠阴。袒跣不妨陶令醉。风流多效洛生吟。山翁解榻延清赏。未放前贤胜竹林</p>
<p>
	　　宿天竺再赠东山禅师与冲晦(蟠)</p>
<p>
	　　仲灵述作惭知己。冲晦篇章窃赏音。胜侣俱恬山水乐。神交已过雪霜深。灯前自笑平生事雨后重论一夜心。相检莫教诗间断。更阑同听夜猿吟</p>
<p>
	　　次韵奉和(契嵩)</p>
<p>
	　　沈侯才隽冠儒林。诗语惊人金玉音。学海平生惭我浅。词源今日羡君深。强睎老格须张胆。喜听清言更洗心。赓唱苟能容累句。漫陪梁甫续高吟</p>
<p>
	　　次韵奉和(惟晤)</p>
<p>
	　　灯火青荧云坞寺。清猿叫断有余音。槛梅雪白春风近。山雨盆倾涧水深。背世迹怜高鸟迹。结交心契老松心。詶君秀句无新语。徒搅诗肠彻曙吟</p>
<p>
	　　宿天竺寺赋闻泉呈二老(蟠)</p>
<p>
	　　我有泉中兴。平生爱水经。山空时决决。夜静转泠泠。暗脉来湍急。清声出混冥。月寒风不响。高枕与君听</p>
<p>
	　　同赋闻泉(契嵩)</p>
<p>
	　　岁晏林间宿。初闻况夜晴。漱寒醒客梦。飞响应山鸣。深涧松风静。幽人石室清。谁人能为我。写此入琴声</p>
<p>
	　　同赋闻泉(惟晤)</p>
<p>
	　　涧泉吾所好。山舍寂无喧。春脉生云底。夜声来枕前。风休不动竹。月上未啼猿。石上鸣逾急。冷然清梦魂</p>
<p>
	　　送公济冲晦出山兼简驻泊李思文(契嵩)</p>
<p>
	　　几日山游霰雪稀。相随野老亦忘机。始怜洞里云堪卧。又忆人间岁杪岁。夜落梅花应满路。风含春色自吹衣。凭君为语王孙道。音信终须寄鸟飞</p>
<p>
	　　次韵奉詶(蟠)</p>
<p>
	　　腊后东风扫翠微。同看芳柳破春机。三宵听水都无梦。四日登山未肯归。野老止凭云送客。家人应笑雨沾衣。君诗兼简佳公子。只恐囊倾一夜飞</p>
<p>
	　　次韵奉和(惟晤)</p>
<p>
	　　招携绿野村边去。累日青山旷世机。惜向永安兰若别。还经灵隐渡头归。云峰积雪迷樵径。石罅新泉溅客衣。诗会未由陪帝戚。心随云鸟入城飞</p>
<p>
	　　游山归遇雨呈仲灵冲晦(蟠)</p>
<p>
	　　九里松门雪过时。篮舆[鸟/衣][鸟/衣]碍松枝。雨留宿客还斜落。风送行人亦倒吹。华表忽惊黄鹤反。耳中犹带白猿悲。来朝弗着登山屐。可避君味谢客儿</p>
<p>
	　　次韵和詶(契嵩)</p>
<p>
	　　严维灵澈出山时。避雨曾闻碍木枝。岁杪霜寒何足畏。管中春色已堪吹。风含钟韵凝还散。水结溪声咽又悲。斗草野游君莫笑。初平元是牧羊儿</p>
<p>
	　　次韵奉和詶(惟晤)</p>
<p>
	　　兴高未肯辍清诗。舍轿重扶栉栗枝。松柏青肥春雨洗。烟云轻健涧风吹。樵归后坞连声唱。鹿过前溪失队悲。莫道还家甘寂默。陶潜自有五男儿</p>
<p>
	　　山中回忆东山老(蟠)</p>
<p>
	　　山游兴发特寻君。屐齿筇枝绕四邻。峰北看云忘世务。涧南听水得天真。名高寂寞存僧史。林下风流似晋人。何日<a>枇杷</a>苦笋熟。却游未减去年春(君去年有苦笋上批把熟之句)</p>
<p>
	　　次韵奉詶(契嵩)</p>
<p>
	　　君事逍遥入乱云。与君蹑屐遍溪邻。林间听鸟闻偏好。烟际观山见匪真。涧水只能忙送客。岩花不解久留人。乐天更有龙门约。胜会应须趁早春</p>
<p>
	　　连得公济出山道中见示二篇鄙思枯涸奉和不暇且乞罢唱(契嵩)</p>
<p>
	　　诗篇留落野人窗。又得虞卿璧一双。怪似蛟龙出古水。清如日月浸秋江。赓吟何止夸山泽。变雅终须系国邦。为报诗家骁将道。雪阑休唱已心降</p>
<p>
	　　次韵奉詶(蟠)</p>
<p>
	　　几夕论诗坐石窗。怜君百首妙无双。勾牵野兴侵孤月。恼乱词源涌大江。数纸忽然来竺岭。千年犹可照吴邦。相思未免还相挑。莫竖旗旛却诈降</p>
<p>
	　　出山至中途寄永安禅师(惟晤)</p>
<p>
	　　松行未尽却回头。寒雨滂[雨/沱]已渐收。望海阁边云缭绕。行春桥下水奔流。山庵骤别高谈远。城寺将归满面羞。须效著书同<a>护法</a>。悠悠人事漫拘囚</p>
<p>
	　　次韵和詶(契嵩)</p>
<p>
	　　忽忆山中人白头。岁阑来看雪初收。诗篇见赏皆高兴。谢客相随匪俗流。漫有岩云供夜卧。况无土食备晨羞。爱君吟咏殊堪听。金玉声音胜楚囚</p>
<p>
	　　公济冲晦出山次日奉寄(契嵩)</p>
<p>
	　　孙绰曾陪支遁游。千年人谓两风流。羡君慕此乘双屐。结侣还来共一丘。衣冷雪霜犹未去。兴高云月肯甘收。耽诗重道皆无比。应敌当时万户侯</p>
<p>
	　　次韵奉詶(蟠)</p>
<p>
	　　猿声未落鸟声愁。笋发花开涧水流。还对春风惊节物。漫思野老傍林丘。古人得道多深隐。贤守知名贵早收。林下频过君莫怪。自看骨相匪封侯</p>
<p>
	　　次韵奉詶(惟晤)</p>
<p>
	　　今日追怀昨日游。二君乘兴似奔流。远寻幽壑行拖屐。累到深云卧枕丘。崖竹萧疏晴影乱。坞梅零落晚香收。会须重访藤州老。更约高才沉隐侯</p>
<p>
	　　次韵奉和(契嵩)</p>
<p>
	　　乐天已与广宣游。更出风尘外俗流。酒圣尽能非毕卓。诗仙皆欲接浮丘(间公济与冲晦游。断此荤酒。多随其奉戒)篇章逸处江山动。笔砚闲时云雨收。况有声名俱籍甚。并飞南北动王侯</p>
<p>
	　　岁暮还西坞寄公济无辩(契嵩)</p>
<p>
	　　乘兴溪边去。仍从林下归。梅香带春信。日色暖人衣。白发思还远。清流遇更稀。野禽宁会意。相顾向柴扉</p>
<p>
	　　次韵奉和(蟠)</p>
<p>
	　　闻说西庵好。藤州恐不归。延年松可食。避世草堪衣。山坞雪应滚。林端梅亦稀。犹怜二禅老。佳句及城扉</p>
<p>
	　　次韵奉詶(辩元)</p>
<p>
	　　野步溪流静。源深兴未归。晚禽栖雪竹。残霰洒禅衣。放意天涯远。狂吟人落稀。诗成寄吾侣。清气动林扉</p>
<p>
	　　次韵奉和(惟晤)</p>
<p>
	　　白发东山老。青林西坞归。听猿时驻锡。厉水自褰衣。高论才难敌。孤踪行亦稀。惭君寄樵采。佳句出岩扉</p>
<p>
	　　寄东山禅师(蟠)</p>
<p>
	　　高卧西林月。孤闲独见君。杖藜探涧水。欹枕看山云。鹿过何人见。猿啼只自闻。篇章知几首。寄我莫辞勤</p>
<p>
	　　次韵奉詶(契嵩)</p>
<p>
	　　翛然林下隐。吾道异夫君。习忍如幽草。观身类片云。人情无意染。鹤唳有时闻。谢客诗怀寄。怜君此兴勤</p>
<p>
	　　蟠雪夜登涌金楼。远望西山忆仲灵。洒然有迈世之风。因思山阴王徽之雪夜独酌。四望皎然。徘徊咏尤太冲招隐诗。忽忆戴逵扁舟乘兴。余恨未能遂往。聊寄此诗</p>
<p>
	　　家占西湖岛上云。雪光月色更侵魂。兴来烂漫投空老(投或作心)诗罢苍茫眼正昏。晋国衣冠何处觅。梁朝殿阁俨犹存。思君不及山阴夜。遥望青松听雪猿</p>
<p>
	　　次韵奉詶(契嵩)</p>
<p>
	　　暝色阴森雪和云。故人当此动吟魂。烟凝火冷万家静。水色山光竟夜昏。兴发晋贤前古远。诗传萧寺迩今存。春归岩壑多芳树。漫欲遥君同听猿</p>
<p>
	　　寄勉冲晦速和拙什(蟠)</p>
<p>
	　　冲晦僧儒诗者豪。尤怜赖汝壮方袍。一千篇兴时无敌。三十年功格最高。白发逢春今更勇。清吟彻老莫辞劳。何朝始肯将珠玉。却报仙人换木桃</p>
<p>
	　　次韵奉詶(惟晤)</p>
<p>
	　　杜门谁复念吾曹。老畏春寒拥毳袍。懒慢从来徒自笑。唱詶今更怯君高。曾无道誉喧喧播。厌把肝脾苦苦劳。佳句忽来催野句。譬将凡果逼仙桃</p>
<p>
	　　新岁连雨不止因寄公济兼简贤令强公(嵩)</p>
<p>
	　　寒郊才喜岁华新。景物阴阴又一旬。云带天低垂压野。雨藏春昼暗迷人。宁愁灯火妨明月。却叹诗家惜令辰。陶令而今卧江国。倚楼吟望更谁亲</p>
<p>
	　　次韵和詶(蟠)</p>
<p>
	　　林扉厌听雨声频。为惜春风只九旬。裛扑山花将放杏。侵寻岁月已过人。何时好去游南涧。每夜空来望北辰。愁坐更无车马客。独怜诗笔谩相亲</p>
<p>
	　　窃观仲灵久雨诗且道余与公济吟从之意辄次韵奉和(至)</p>
<p>
	　　诗兴勾牵日日新。年光初破雨弥旬。旧游已得新工部。佳句今逢休上人(仲灵文章大手。非特休比。此比以诗言耳)云外驰心关水石。江边搔首望星辰。泥深未爱寻山屐。谁与西庵杖屦亲</p>
<p>
	　　重次元韵(至)</p>
<p>
	　　吟思那知岁月新。初莺啼雨早经旬。娟娟野竹通寒水。洗洗江梅冷照人。鹫岭并游劳梦寐。虎溪一笑尚参辰。千金褎字形篇尾。迹未相同意已亲</p>
<p>
	　　又次韵奉寄强令(契嵩)</p>
<p>
	　　冉冉流年年历新。仲春春日未盈旬。何为万里青云士。来问双峰白发人。诗思雅惊含老格。风神清爽惜芳辰。况闻傲令陶元亮。腊屐须来与我亲</p>
<p>
	　　重次韵奉詶(至)</p>
<p>
	　　千年支许事如新。欲寄前游漫历旬。雨带黑云遮俗客。猿呼飞鸟伴幽人。<a>从容</a>剧论知何日。感激佳篇慰此辰。四海声光非凿齿。道安名重若为亲</p>
		

	
	

		</div></div><hr><script charset='utf-8' src='../../js/footer.js'></script></body></html>