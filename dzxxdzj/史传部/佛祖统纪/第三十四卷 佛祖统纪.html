<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十四卷 佛祖统纪' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十四卷 佛祖统纪</center></div><div class='fo'><center>经文出处:来自无量光明网</center><br/><br>
			<p>
	　　<strong>第三十四卷 <a>佛祖</a>统纪 </strong></p>
<p>
	　　宋咸淳四明东湖<a>沙门</a>志磐撰</p>
<p>
	　　法运通塞志第十七之一</p>
<p>
	　　序曰。佛之道本常而未始离乎世相推迁之际。自释迦鹤林诸祖继出。所以传持此道东流震旦。逮于今而不息。大较圣主贤臣宿禀佛嘱常为尊事。而儒宗道流之信不具者。时有排毁。然终莫能为之泯没。以此道本常也。夫世称三教。谓皆足以教世。而皆有通塞。亦时使之然耳。列三教之迹。究一理之归。系以编年。用观通塞之相</p>
<p>
	　　欲知如来出兴大意。必先明乎本迹。而终至结集<a>三藏</a>。以垂范于天下后世。中间八相次第以论。所谓下兜率。托母胎。住胎宫。示降生。出父家。成佛道。转法轮。入<a>涅槃</a>。于是一代化事为之大备。始昭王甲寅终穆王壬申。以为大纲云</p>
<p>
	　　明本迹</p>
<p>
	　　佛告大众。一切<a>世间</a><a>天人</a>。谓我出释氏宫去伽耶不远坐于道场得阿耨多罗三藐三菩提。然我实成佛以来甚大久远若斯(<a>法华经</a>。明大机所见本迹文)我于无量寿佛所种诸善根为转轮圣王。最初值遇三十亿佛。同名释迦。云云。最后值<a>迦叶佛</a>。彼佛记我。汝于来世当得作佛。号释迦牟尼。我如是奉事诸佛修<a>学佛</a>意。尔乃生兜率天宫。住一生补处(<a>菩萨</a>本行经。明小机所见本迹文○梵语<a>佛陀</a>。此云觉者。佛止世释迦氏。佛生净饭王宫故名释氏宫。伽耶此云山城。净饭王都城也○阿耨至菩提。此云无上正等正觉。佛之德称也。迦叶此云饮光。言身光饮蔽余光。释迦此云能仁。牟尼此云寂默。佛之别名。兜率此云知足。天后身菩萨。将成佛时。先上生兜率。然后下生南洲中<a>天竺</a>国。曰兜率来补佛处。故曰一生)</p>
<p>
	　　下兜率</p>
<p>
	　　菩萨从兜率天将降神时。有十佛刹微尘数菩萨。皆与菩萨同愿同行。乃至普贤<a>神通</a>行愿。悉皆同等(<a>华严经</a>)</p>
<p>
	　　菩萨生兜率天。名曰圣善。为诸天主说补处行。期运将至当下作佛。观此大千界阎浮提迦毗罗国最为处中。观净饭王<a>夫妻</a>真正堪为父母。告诸天子。我应下生净饭王家。弃轮王位<a>出家</a>学道。成一切种智转大法轮。广利天人。汝等是时亦当同会(因果经○大千即三赡界。义见<a>三界</a>志。阎浮提又赡部。南洲。迦毗罗此云黄色。土德尚黄居中也。净饭迦毗罗国王。一切种智佛所得三昧。一切智<a>真谛</a>也。道种智俗谛。一切种智中谛也。转去声)</p>
<p>
	　　托母胎(起信论有住胎。华严经住母胎已示现出家。因果经在胎行住坐卧。为诸天<a>说法</a>。知大小皆有住胎)</p>
<p>
	　　菩萨已从此没生于人间净饭王家。乘栴檀楼阁处摩耶夫人胎(华严经○栴<a>檀香</a>木此云与乐。摩耶此云大幼。佛所生母也)</p>
<p>
	　　菩萨乘六牙白象发兜率宫。放大光明普照十方。以四月八日明星出时。降神母胎。从右胁入(因果经)</p>
<p>
	　　示降生周(都镐)昭王(瑕。自武王受命至昭王为四世)</p>
<p>
	　　二十六年(甲寅)○(刘道原外纪。二十六年甲寅。群书多云二十四年者误)</p>
<p>
	　　夫人攀金园树枝而生菩萨。诸天王众。各持香水共以洗沐(华严经)初生之时。于十方面各行七步(涅槃经)</p>
<p>
	　　夫人往蓝毗尼园中。四月八日日初出时。举右手牵无忧树华。菩萨从右胁出堕七宝华上。自行七步。举右手而言曰。天上天下唯我独尊。王召诸<a>婆罗门</a>当作何名。答言。太子生时多有吉祥。当名萨婆悉达(此云一切义成。出因果瑞应二经)</p>
<p>
	　　昭王甲寅四月八日。江河池井泛溢。宫殿大地震动。五色光气入贯太微遍于西方。王问大史苏由曰。若何祥乎。对曰。有大<a>圣人</a>生于西方。一千年外声教及此。王命镌石。置之南郊大祠前(<a>周书</a>异记○刘恕外纪。昭王时有五色光贯紫微井水溢)</p>
<p>
	　　四十年二月八日。净饭王大会群臣小王婆罗门。以七宝器盛四大海水。灌悉达顶。立为太子(因果经。婆罗门此云净行。外道之总名)</p>
<p>
	　　四十二年王为太子。迎婆罗门女耶输陀罗为妃。太子常修禅观。未尝有夫妇道(因果经。耶输陀罗此云华色女)</p>
<p>
	　　出父家</p>
<p>
	　　菩萨欲令着家众生舍离家法。故宣扬出家功德示现出家(华严经)</p>
<p>
	　　五十年太子白父王言。唯愿听我出家学道。王曰。国未有嗣。太子即以右手指妃腹曰。却后六年汝当生男。二月七日太子身放光明照诸天宫。诸天皆知太子出家时至。皆来礼足。太子乘马夜出城门。至苦行林中。自剃须发。净居天化作猎师身披<a>袈裟</a>。太子以七宝衣与之贸易。天明至尼连禅河<a>静坐</a>思惟。宜应六年苦行。净心守戒。日食一麻一麦(因果经。净居天五净居。五那含圣人所生。袈裟坏色衣。三衣总名。尼连禅河名此云不乐着)</p>
<p>
	　　穆王(满昭王子)成佛道</p>
<p>
	　　四年</p>
<p>
	　　菩萨于菩提道场始成正觉(华严)三十成道号释迦牟尼(梵网)既成道已梵天劝请。惟愿如来当为众生。广开<a>甘露</a>说无上法(涅槃经)太子念言。我今修于苦行垂满六年。我当受食然后成道。时牧牛女难陀。取乳煮糜以上菩萨。如意饱食。即趣菩提树下。释提桓因化为凡人施吉祥草。敷以为座结跏趺坐。而自誓言。不成正觉不起此座(因果经。佛本行经。难陀此云<a>欢喜</a>。女名。释提桓因此云能天主。即忉利天帝释。菩提树此云道树。佛坐此树下成道)降天魔(华严离世间品。或见菩萨住兜率天入胎出胎出家成道降魔转法轮入涅槃。此即大乘降魔之文)时魔王宫殿自然动摇。魔王波旬怖惧。广集军众。执戟操剑角目切齿横飞乱掷。菩萨观之如童子戏。波旬语菩萨云。汝不急去我掷汝海水。菩萨语云。汝今先能动此澡瓶。然后可能掷我海水。波旬不能令动。军众坏散。波旬长子商主顶礼忏悔。我父无智触忤大圣。愿得恕亮(因果杂宝藏佛本行三经。魔罗此云能夺命。波旬魔王名。此云极恶)既降魔已放大光明。即便入定思惟真谛。悉知过去所造<a>善恶</a><a>寿命</a>短长一切众生轮回五道无有真实(因果经)</p>
<p>
	　　二月八日明星出时(天向时也)霍然大悟。得无上道成最正觉(因果经。○因果经。先降魔后成道。四教义所列亦同。华严经。先成道后降魔。今约华严义)</p>
<p>
	　　是岁耶输夫人生子名罗睺罗(此云覆障。以在胎六年为障也)</p>
<p>
	　　转法轮</p>
<p>
	　　如来既成道已转<a>正法</a>轮。初顿后渐则有五时。华严名顿教。鹿苑方等般若名三渐。法华涅槃为非顿非渐</p>
<p>
	　　第一华严时。于菩提道场初说华严。于<a>三七</a>日中思惟如是事。此谓如来最初说顿。约部为顿。约教为兼别说圆。如日初出先照高山。又为从牛出乳(三七日说名寂场华严)</p>
<p>
	　　五年第二鹿苑时。为如来说顿独被大机。声闻在座状若聋哑。于是寝大施小。不动寂场而游鹿苑。为憍陈如五人。但说三藏教四阿含等经(憍陈如此云火器。阿含此云无比法。有长中杂增一四者之名)</p>
<p>
	　　约时则次照幽谷。约味则从乳出酪(鹿苑说十二年)</p>
<p>
	　　十六年第三方等时。弹偏折小叹大褒圆。四教俱说。藏为半字通别圆为满字。对半说满故言对教。说净名金光明等经。约时则食时。约味则从酪出生酥(方等八年)</p>
<p>
	　　二十四年第四般若时。转教付财融通淘汰。此不说藏教。带通别二正说圆教。说摩诃般若诸般若经。约时则禺中。约味则从生酥出熟酥(般若二十二年)</p>
<p>
	　　四十六年第五法华涅槃时。开前一顿三渐会入非顿非渐。以不同聋哑故非顿。不约三时故非渐。诸部圆教并不须开。但是部内兼但对带。故不及法华淳一无杂。约时则日轮当午罄无侧影。约味则从熟酥出醍醐(法华八年)</p>
<p>
	　　入涅槃</p>
<p>
	　　言涅槃有二义。一为法华未熟人。追说四教。具谈<a>佛性</a>。令知真常入大涅槃。名捃拾残机教。二为末代乘戒俱失故。更扶三藏广开常宗。设三种权扶一圆实。名扶律谈常教。若论时味与法华同(涅槃是临灭时说。从前文如来既成道已转正法轮以下详见佛本纪中)</p>
<p>
	　　五十三年(壬申)二月十五日。佛在拘尸那城(此云三角)力士<a>生地</a>娑罗双树间(此云坚固)临涅槃时(此云灭度)出大音声普告大众。今日<a>世尊</a>将欲涅槃。复从面门放种种光。遍照十方。大众集已。而为说法。我今所有无上正法悉已付嘱摩诃迦叶。当为汝等作大依止犹如如来。复告大众。今以正法付嘱国王大臣及四部众。应当劝厉诸学人令得增上<a>戒定慧</a>。尔时世尊于七宝床右胁而卧。中夜寂然无声。是时娑罗双树垂覆宝床。惨然变白。犹如白鹤。大众哀声普振世界。时大众共扶如来入金棺中。世尊大悲。即自举棺绕城七匝至荼毗所。大众以妙香木成大香楼举棺楼上。佛为迦叶复现双足千辐轮相。出于棺外。迦叶礼赞。金刚双足还自入棺。从心胸中火涌棺外。渐渐荼毗。经于七日香楼乃尽(已上并涅槃经。荼毗又阇维耶旬。此云焚烧)</p>
<p>
	　　分<a>舍利</a></p>
<p>
	　　帝释开棺取佛右牙天上起塔。大众收取舍利(此云骨身)满八金坛。入俱尸城七日供养(涅槃)八国共分舍利。阇王得八万四千数。以紫金函盛于洹河中。作塔藏之(阿育王经)</p>
<p>
	　　结集三藏</p>
<p>
	　　四月十五日。大迦叶升须弥山(此云妙高)檛铜犍稚(檛陟瓜反击也。犍稚音[虔-文+ㄆ]地。声论云。钟又随有金木可击者。皆通称)集千阿<a>罗汉</a>(此云无生)结集法藏(结诸法义集以成文。经律论三通称法藏)阿难礼僧。升座唱言。我闻如是一时佛在所居处(一切经首皆安此言)迦叶大众皆悉堕泪。昨日见佛今日已称我闻(智论)</p>
<p>
	　　述曰。佛道幽远非可约说。兹但为导吾宗之初学与夫搢绅先生之欲知此道者耳。年少气盛疾读此书。文虽无壅义则未解。有能用此约说推寻佛纪四卷之文。以未解义质之沙门之知教者。字字研详倏乌见理。欲不之悟未之有也</p>
<p>
	　　穆王壬申岁二月十五日。暴风忽起发屋折木。山川震动。西方有白虹十二道南北通贯。王问太史扈多。对曰。西方大圣人终亡之相(周书异记)</p>
<p>
	　　穆王时。西极之国有化人来入水火。反山川千变万化不可穷极。穆王敬之若神事之若君。临终南之上筑中天之台。其高千仞(<a>列子</a>)</p>
<p>
	　　穆王时文殊目连(<a>文殊菩萨</a>此云妙德。目连尊者此云采菽)西来化王。示高四台是迦叶佛说法处(姓高兄弟四人所造)因造三会道场。于终南山筑中天之台。高千尺(列子化人即文殊等)王之第二子于沁水北山石窟(沁七鸩反水出上党)造迦叶佛像。王又于鼓山迦叶佛旧寺。重建竹林寺。山神从佛。请五百阿罗汉居之(天人感通传)</p>
<p>
	　　述曰。<a>佛法</a>东流盖已肇於穆王之世。造像建寺悉遵先佛之旧制。信过去佛皆化及此地。及室利房等持经来秦。而始皇谢遣出境。盖时未至机未熟耳。至汉明应梦。三宝并兴。君臣民庶翕然归命。此苏由所谓一千年外声教及此之嘉应也</p>
<p>
	　　懿王(囏宫王子)</p>
<p>
	　　八年。初祖摩诃迦叶(此云大饮光)先于法华会上闻佛说火宅喻。迦叶四大声闻。于此领解。佛为授记名光明佛(此通付法)至涅槃时。佛告大众我今所有无上正法悉已付嘱摩诃迦叶。当为汝等作大依止(见别付法末代住持当用别义)姨母所献金缕袈裟慈氏成佛留与传付。迦叶弘持至二十年。以法藏付阿难陀。即持佛衣往鸡足山。入灭尽定。以待<a>弥勒</a>下生(此云慈氏姨母摩诃波阇波提。此云大爱道。鸡足灵鹫山三峰如仰鸡足)</p>
<p>
	　　孝王(辟方懿王弟)</p>
<p>
	　　三年。二祖阿难陀(庆喜佛从弟)持法至二十年。于摩突罗国。以法藏付商那和修(此云草衣)复于恒河中流化成金地。为末田地(此云河中)五百仙人说法授记</p>
<p>
	　　三十二年三祖商那和修。于摩突罗国。以法藏付优波鞠多(此云大护)</p>
<p>
	　　厉王(胡夷王子)</p>
<p>
	　　三十三年。佛灭后百年。中天竺华氏城(王宫多华)阿育王(此云无忧)遣使白鞠多欲来问讯。鞠多往至王所。摩顶说偈。指示如来往昔行住之处悉令起塔。复于洹河龙宫。取阇王所藏释迦舍利。作八万四千宝塔。敕诸鬼神。于阎浮提城邑满一亿家为立一塔云云。初佛在王舍城乞食。有童子遥见世尊。心念我当施以麦糗。即手捧细沙着世尊钵。愿以功德令得一天下伞盖王(取盖覆义)。即于此生得供养佛。世尊微笑告阿难曰。我灭百年。此童子统领一方为转轮王。姓孔雀。名阿育。正法治化。广布我舍利。造八万四千法王之塔</p>
<p>
	　　述曰。摩腾谓汉明帝曰。阿育王塔震旦有十九处。大士告刘萨诃。洛阳(圣冡)建邺(长干)鄮阴(玉几)临淄成都五处有阿育王塔。今十九处不可备知。而考之五处。独鄮阴之塔。显示世间可获瞻礼。信乎海濒群生末代值佛之幸也</p>
<p>
	　　三十四年。佛灭后百年。毗舍离城中跋阇子(此云避)<a>比丘</a>。擅行十事。佛听两指抄食。乃至得受金银。一一检校非法非毗尼(此云律)七百阿罗汉集论法毗尼(第二七百结集)</p>
<p>
	　　五十一年。四祖鞠多。于摩突罗国。以法藏付提迦多</p>
<p>
	　　平王(宜白幽王子东迁洛阳)</p>
<p>
	　　三十二年。五祖提迦多。于中天竺以法藏付弥遮迦</p>
<p>
	　　庄王(他桓王子)</p>
<p>
	　　七年。佛灭后二百五十年。文殊师利菩萨至雪山。化五百仙人。还归本土。放大光明遍照世界。入于涅槃</p>
<p>
	　　○鲁庄公七年夏四月辛卯。恒星不见。僧曰。夜明也(传注。桓常也。辛卯四月五日)</p>
<p>
	　　述曰。<a>天台</a>净名疏言。佛生时星殒如雨。此因瑞应经有沸星下侍之言。故借佐传之文。以形容耳。孤山净觉不能别。乃称天台正取二庄为佛生之年。然传言辛卯。自是四月五日。可见不合。若欲实大传夜明之事。正当以文殊放光涅槃为之验也</p>
<p>
	　　襄王(郑惠王子)</p>
<p>
	　　三年。六祖弥遮迦于北天竺。以法藏付佛驮难提</p>
<p>
	　　○秦缪公时。扶风获一石像。公不识弃马坊中。护像神怒令公病。又梦天帝责诫。以问侍臣。由余往视像曰。佛神也。公即取像澡浴置净室。像忽放光。公大异之。召匠造一铜像</p>
<p>
	　　灵王四年。七祖难提。于提伽国以法藏付佛驮密多</p>
<p>
	　　元王(仁敬王子)</p>
<p>
	　　元年。八祖密多。于中天竺以法藏付胁比丘</p>
<p>
	　　贞定王(介元王子)</p>
<p>
	　　元年。郑列御寇隐居郑圃著书称。<a>孔子</a>答商太宰曰。西方之人有圣者焉。不治而不乱。不言而自信。不化而自行。荡荡乎民无能名焉。其书八篇名列子</p>
<p>
	　　张无尽论曰。列子学孔子者。孔子圣人也。尚知尊西方之教而学者未读其书。便以排佛为务者何也</p>
<p>
	　　考王(隗贞定子)</p>
<p>
	　　四年。佛灭后五百年。天竺国无著出世阐教。其弟天亲初造小乘论五百部。后因无著开悟。复造大乘论五百部。世称千部论师</p>
<p>
	　　威烈王(午考王子)</p>
<p>
	　　九年。九祖胁比丘。于华氏城以法藏付富那夜奢</p>
<p>
	　　显圣王(扁威烈弟)</p>
<p>
	　　三十五年。十祖夜奢。于华氏城。以法藏付马鸣。初马鸣以刃贯杖。铭曰。天下智士能胜我者截首以谢。时夜奢坐闲林中。说诸法空<a>无我</a>无人。谓马鸣曰。若就世谛假名为我。第一义谛我何可得。马鸣知义不胜。欲斩首以谢。夜奢曰。我法仁慈不斩汝首。如来记汝。后六百年当传法藏。于是度令出家</p>
<p>
	　　赧王(延靓王子)</p>
<p>
	　　三十一年。十一祖马鸣。于南天竺。以法藏付迦毗摩罗。摩罗造无我论足一百偈。此论至处。魔外无不摧折</p>
<p>
	　　秦(都雍)始皇(嬴政庄襄王子)</p>
<p>
	　　四年西域沙门室利房等十八人。赍<a>佛经</a>来化。帝以其异俗囚之。夜有丈六金神破户出之。帝惊稽首称谢。以厚礼遣出境(朱上行经录)</p>
<p>
	　　十三年。十二祖摩罗。于南天竺以法藏付龙树。树于佛灭后七百年出。九十日中诵通三藏。造大<a>无畏</a>论十万偈明第一义(一名大智度论。龙树事迹见一十四祖纪)</p>
<p>
	　　三十四年。丞相李斯。请史官非秦记皆烧之。非博士所职。天下敢有藏诗书百家语者。悉诣守尉杂烧之。有敢偶语诗书者弃市。制曰可○卫宏古文序(后汉)。秦改古文以篆为隶国人诽谤。时诸生为郎者。七百人。始皇密令冬月种瓜于骊山硎谷温处。瓜实乃使人上书。瓜冬有实。诏博士诸生说之。人人各异。则皆使往视之。而为伏机。诸生方相论难。因发机填之以土(<a>汉书</a>传注)</p>
<p>
	　　述曰。李斯劝秦。焚书坑儒。其为逆天道绝人理为甚矣。崔浩劝太武。废佛焚其经坑其徒。此用秦旧法也。韩愈之言曰。人其人火其书。此用崔浩遗法。特不遇其君耳。虽空言无祸。使后世有人师用其语。岂不为盛德之累戒之哉</p>
		

	
	

		</div></div><hr><script charset='utf-8' src='../../js/footer.js'></script></body></html>