<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四十二卷 佛祖统纪' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四十二卷 佛祖统纪</center></div><div class='fo'><center>经文出处:来自无量光明网</center><br/><br>
			<p>　　<strong>第四十二卷 <a>佛祖</a>统纪 </strong></p>
<p>　　宋咸淳四明东湖<a>沙门</a>志磐撰</p>
<p>　　法运通塞志十七之九穆宗(恒宪宗第三子)</p>
<p>　　长庆元年。上亲制南山律师赞曰。代有觉人为如来使。龙鬼归降<a>天人</a>奉事。声飞五天辞惊万里。金乌西沈佛日东举。稽首归依肇律宗主(至今律宗。修忌之日。用以称赞)○幽州节度使刘总上表请<a>出家</a>。帝不许。总乃以印付留。后自剃发为僧。以私第为寺。帝乃从其志。封为大觉师。赐僧腊五十。寺名报恩○河东节度使裴度奏。五台<a>佛光</a>寺庆云见。文殊大士乘师子于空中。从者万众。上遣使供万<a>菩萨</a>。是日复有庆云见于寺中敕龙兴寺沙门惟英。充翰林待诏两街僧统</p>
<p>　　二年。汾阳无业禅师(见马祖)凡学者致问必答之曰。莫<a>妄想</a>。宪宗屡遣使召。皆辞以疾。上即位思一瞻礼。至是遣两街灵阜。赍诏迎请。师笑谓众曰。吾从别道去矣。中夜集众<a>说法</a>。端坐而逝。敕谥大达国师○中书舍人白居易知杭州。往问道于鸟窠禅师。师曰。诸恶莫作众善奉行。居易曰。三岁孩儿也恁么道。师曰。三岁孩儿虽道得。八十老翁行不得。居易服其言。作礼而退(师名道林见径山钦禅师)</p>
<p>　　四年。沙门惠皎于杭州西湖孤山镌石壁<a>法华经</a>。刺史白居易。九人助其功。宰相元稹(音轸)为之记有云。<a>佛法</a>之奥妙。僧当为余言。余不当为僧言○白居易至庐山见归宗常禅师值师泥壁。问曰。君子儒小人儒。居易曰。君子儒。师打泥杇一下。居易遂过泥。师接得便用。良久云。莫便是快俊底白侍郎么。居易云。不敢。师云。秖有过泥分○中书令王智兴。请于泗州建方等戒坛。遇圣诞之日许以度僧。制可。浙西观察使李德裕上书。以为所度无算。江淮失丁男数十万。帝不纳</p>
<p>　　敬宗(湛穆宗长子)</p>
<p>　　宝历元年。敕两街建方等戒坛。左街安国寺。右街兴福寺。以中护军刘规充左右街功德使。择戒<a>行者</a>为大德。令试童子能背诵经百五十纸。女童诵百纸者。许与剃度</p>
<p>　　二年。敕沙门道士四百余人。于大明宫谈论设斋○上幸兴福寺。观沙门文叙讲经。上称善○白居易述<a>华严经</a>社记云。杭州龙兴寺沙门南操。因灵隐道峰法师讲华严世界品。遂发愿。劝黑白十万人持华严经一部。十万人复劝千人讽华严经一卷。每岁四季众会具斋。操捧香跪启于佛曰。愿于未来世华严藏世界大香水海上宝莲金轮中毗卢遮那佛前。与十万人俱。乃于众中率财置田千顷以给斋用。来求记于予。曰予即十万人中一人也</p>
<p>　　文宗(昂穆宗次子)</p>
<p>　　大和元年十月。诞节诏秘书监白居易。安国寺引驾大师义林。上清宫道士杨弘元。于麟德殿谈论三教(乐天文集具有问答)○沙门善信大师学于马祖悟佛法大意。后往五台修无碍供。久之见老父谓曰。师之大缘当在随洪。师依教至大洪山。适居人以牲物祷雨于山之龙池。师止之曰。勿杀而牲。吾当为汝祷。乃登山宴坐甘雨霈然。有张武陵父子。率众礼谢。为建道场。至是年忽示众曰。种种供养不若以身供养。乃以利刃断左右足置几上。白乳流涌。门人哀号夺去其刃。师不起于座遂入<a>涅槃</a>。张氏父子侍立左右。脱然解化。人服灵相。谓之大圣二圣云。山南节度使崔公。遣官修供。以金泥传其身。上闻之。赐所居号幽济院。自是诸郡有祷。灵响如答</p>
<p>　　二年。江西观察使沈传师。请于洪州建方等戒坛。以圣诞度僧。制答曰。此因国事暂免度僧。敕命已下而传师违禁。申请宜罚。奉一月以示不允</p>
<p>　　三年。沙门清晃等于姑苏法华院刊石壁法华经等八部。郡刺史白居易为之记</p>
<p>　　四年。祠部请令天下僧尼非正度者。许具名申省给牒。时入申者七十万人○引驾大师义林奏修慈恩塔。开冡之日异香袭人。真身侧卧甎台。具四十齿。容相如生甎上金色苔厚二寸。如瑞芝状○修法师于<a>天台</a>禅林寺。为物外法师说止观法门</p>
<p>　　五年敕天下州郡造僧尼籍</p>
<p>　　八年十二月。池州南泉普愿禅师亡(见马祖)师居南泉三十年。观察使陆亘。请入郡伸<a>弟子</a>礼亘曰。弟子亦薄会佛法。师曰。大夫十二时中作么生。亘曰。寸丝不挂。师曰。犹是阶下汉。陆亘见人双陆拈起骰子云。恁么不恁么。只恁么信彩去时如何。师拈起云。臭骨头花十八。亘曰。肇法师甚奇怪解道。天地同根万物一体。师指庭前牡丹花云。人见此一株花如梦相似○澧州药山惟俨禅师亡。谥弘道大师(见石头)</p>
<p>　　九年。岐山<a>法门寺</a>佛骨塔庆云见○四月翰林学士李训。请罢长生殿内道场。沙汰僧尼伪滥者。是日大内灵像夜大风含元殿四鸱吻皆震坠。拔殿前树者三。坏金吾仗馆舍内外标观城门数十所。光化门西城俱坏。士民震恐。帝以训所请忤天意。亟下敕停前沙汰。复立大内仪像。风始息(旧史五行志)七月李训请令天下僧尼试经业不中格者罢之。十一月李训坐谋诛宦官。斩首于昆明池。敕免僧尼试经○八月诏沙门宗密(号圭峰六祖旁出第六世)入内殿问佛法。赐紫方服</p>
<p>　　开成元年正月。左街僧录内供奉三教谈论。引驾大师。悟达法师端甫。右胁而灭荼毗得<a>舍利</a>三百粒。师表率清众。十有一年。弟子传业者千余人。史馆修撰裴休撰碑铭○敕沙门云端充左右街僧录○上尝谓近臣曰。天下有无补<a>教化</a>而蠹食于国者。卿等可悉言之。有对者曰。祖宗已来广行<a>佛教</a>。缁徒益多。兹为蠹物耳。上即敕中外罢缁徒讲说<a>佛经</a>。会尚食厨羞御膳烹鸡子。忽闻鼎中有声极微。听之乃群卵呼<a>观世音菩萨</a>。凄怆之甚。监宰以闻。帝遣验之果然。帝叹曰。吾不知佛道神力乃能若是。敕自今不得用鸡子。又一日食蛤蜊。有擘不开者。焚香祷之。俄变为大士形。帝召终南山惟政禅师问之。师曰。夫物无虚应。此盖广陛下<a>信心</a>耳。经云。应以此身得度者。即现此身而为说法。帝曰。大士以现未闻说法。师曰。陛下睹此。为常为非常。为信为非信。帝曰。希有之事焉得不信。师曰。已说法竟。帝大悦。即诏天下寺院立观音像。敕师住圣寿寺。至武宗即位。乃入终南山隐居。人问其故答曰。吾避仇耳(五祖旁出)</p>
<p>　　三年三月。清凉国师澄观示寂。上辍朝三日。重臣缟素敕葬终南山石室。师历九朝为七帝门师。身长九尺四寸。手垂过膝。才供二笔日记万言。宿不离衣。尽形一食。宰相裴休奉敕撰碑</p>
<p>　　四年。中书奏。诞节令宰臣百僚诣寺设千僧斋。诏许之。时名僧俱会。士民纵观莫不倾敬</p>
<p>　　五年正月。圭峰禅师宗密亡。宰相裴休撰碑</p>
<p>　　武宗(炎穆宗第五子)</p>
<p>　　会昌三年。上欲芟夷释氏。诏令两街述有佛以来兴废之际有何征应法宝大师玄畅。撰三宝五运图以上○敕天下末尼寺并令废罢。京城女末尼七十人皆死。在回纥者流之诸道。死者大半</p>
<p>　　四年正月。上以斋月断屠出自释教嫌之。敕今后唯禁岁旦三元日国忌日</p>
<p>　　五年正月。赵归真请与释氏辨论。诏僧道会麟德殿。上手付老子。论治大国若烹小鲜义。知玄法师登论座。大陈帝王理道教化根本。辩说精壮道流不能屈。因为上言。神仙羽化山林匹夫独善之事。非帝王所宜留神。帝色不平放还桑梓。帝作望仙台于南郊。归真乘宠排毁佛道。非中国所当奉。宜从除削。臣僚皆言。归真奸邪不宜亲信。归真自以已涉物论。乃荐引罗浮邓元超等。同力胶固谋毁佛法。四月诏检校天下寺院僧尼数。五月敕两都左右街。留寺四所僧各三十人。天下州郡各留一寺。上寺二十人。中寺十人。下寺五人。八月敕诸寺立期毁拆。括天下寺四千六百所兰若四万所。寺材以葺廨驿。金银像以付度支。铁像以铸农器。铜像钟磬以铸钱。收良田数千万顷奴婢十五万人。僧尼归俗者二十六万五百人。穆护火祓并勒<a>还俗</a>凡二千余人。宰相李德裕。率百官上表称贺○五台诸僧多亡奔。幽州李德裕谓进奏官曰。归白本使毋听游僧入境。节度使张仲武奉其命。主客郎中韦博谓德裕曰。沙汰之法不宜太过。德裕怒出博武陵判官</p>
<p>　　六年。长安有人夜行。经周穆王陵。见人从空中下。朱衣执版。宣言冡尉何在。二吏从墓出曰。在此。朱衣曰。录西海君使者何时当至。吏曰。计程可十八日。朱衣曰。何稽留若此。吏曰。李炎坐毁佛教夺寿去位。当与西海君同录其魂。有贾客铃声东来。朱衣二吏忽不见。后数日上果病崩(太平广记)○太子宾客卢贞有子。尝为僧。因沙汰授光王府参军。一夕梦前师至其家。卢告曰。卑官屑屑非所愿也。再思披缁未知何日。师曰。兴复在即汝宜坚志。俄见旌旆万骑传呼而至云。迎光王为天子(通纪)○五月敕杨钦义充两街功德使。令两街各增八寺。所度僧尼仍令祠部给牒○敕列圣忌辰并诣僧寺。行香一如旧典。以道士惑乱先朝毁除佛教。敕功德使杨钦义。捕赵归真刘元清邓元超等十二人。并集朝堂诛之。陈其尸首</p>
<p>　　宣宗(忱宪宗十三子)</p>
<p>　　大中元年三月。敕会昌季年并省寺院。厘革过当。其<a>灵山</a>圣境。如有宿旧名僧能修创者。所司不得禁止○李德裕专权日久。帝恶之贬潮州司马。顷之再贬崖州司户。恶疾而卒。初是有僧通宿世事。谓德裕曰。公当万里南行平生食万羊。今九千五百矣。羊未尽犹有还日。德裕曰。吾尝梦行晋山。见山上尽目皆羊。牧人曰。此公平生所食也。后旬日振武节度使李暨馈羊四百。僧曰。万羊将满。公其不还。后果卒于朱崖</p>
<p>　　述曰。自古人君之毁佛者。必有臣佐以济其事。故魏太武以崔浩。周武以张宾卫元嵩。唐武以李德裕赵归真。卒使大法被辱君臣俱蒙恶报。何彼此之不幸欤。至若举行沙汰。如桓玄之在晋世。傅奕之在唐朝。姚崇之在明皇。李训之在文宗。然皆牵于时事既行而复厄。以故一时小厄不若三武为祸之酷也。若周世宗天性毁佛。而不得其佐。韩愈欧阳修天性排佛。而不逢其君。使世宗得崔浩。则案诛沙门当有甚于太武之虐。使韩欧逢三武。则毁像灭僧。当不减于崔李之酷。崔浩腰斩。德裕窜死。不令之终亦足为报。鲁直谓。退之见大颠排佛为沮。祖秀谓。永叔见圆通排斥内销。维韩与欧获善于后。亦由知识道力有以回之耳</p>
<p>　　统左禁军杨汉公。以策定功请复佛教。乞访求知玄法师。于是复僧。入居宝应寺。属寿昌节讲赞署三教首座。帝以旧邸造法干寺。命师居之○白居易卒。赠<a>尚书</a>左仆射。居易晚节尚佛经月不荤。施所居为香山寺。自称香山<a>居士</a>。尝述赞曰。十方世界。天上天下。我今尽知。无如佛者。巍巍堂堂。为人天师。故我礼足。赞叹归依。会昌初有客舟遭风漂至大山。一道士曰。此蓬莱山。一院扃钥甚固。曰此白乐天所居。在中国未来耳。乐天闻之为诗曰。吾学真空不学仙。恐君此语是虚传。海山不是吾归处。归即须归兜率天。乐天尝立愿曰。吾劝一百四十八人同为一志。结上生会行念慈氏名。坐想慈氏容。愿当来世必生兜率。晚岁风痹。命工画西方<a>净土</a>一部。昼夜供养。为之赞曰。<a>极乐世界</a>清净土。无诸恶道及众苦。愿如我身老病者。同生无量寿佛所。一夕<a>念佛</a>。倏然而化</p>
<p>　　二年。敕上都东都荆扬汴益等州。建寺立方等戒坛。为僧尼再度者重<a>受戒</a>法。<a>五台山</a>建五寺。各度僧五十人</p>
<p>　　述曰。案僧史略云。取大乘方等不拘根阙缘差但发大心并皆得受。会昌沙汰僧尼在俗。宁无诸过。先令忏罪后增戒品。自非方等岂容重受</p>
<p>　　宣州刺史裴休言。天下寺观多为官僚寄客蹂践。今后不得在寺居止。违者重罚。制可○安国寺沙门修会。以能诗应制。尝从上乞紫衣。上曰。不于汝吝。但汝相有阙故耳。及赐一夕暴亡</p>
<p>　　三年正月斋日。四明道俗八千人。于阿育王寺供养佛<a>舍利塔</a>。感天华纷坠有如雪色。至手即融。入夜放五色光明。大众喜跃。明年有新罗僧夜盗塔手擎。绕亭而行。不离本处。为众所觉。敕沙门灵晏为左右街僧录○寿昌诞节敕谏议李贻孙法师知玄。同道士于麟德殿谈论三教。玄奏宜大复天下废寺。帝素重师德。命图形置禁中</p>
<p>　　四年。敕杭州盐官齐安禅师院。赐名齐丰寺。初帝为光王。武宗忌之。拘于后苑。将见杀。中官仇士良诈称光王坠马死。因脱身遁去。至香严闲禅师会下。剃发作<a>沙弥</a>。同游庐山。闲师题瀑布云。穿云透石不辞劳。远地方知出处高。闲方停思。沙弥续之云。溪涧岂能留得住。终归大海作波涛。闲始知非常人。后至盐官海昌见齐安禅师。自称有光。安奇之。即命为书记。时黄檗运禅师为首座。一日<a>拜佛</a>光。问之曰。不着佛求用礼何为。运便掌。又问。不着佛求常作如是事。运又掌。光曰。太粗生。运又掌。曰者里说恁么粗细。安师一朝谓之曰。时节至矣。毋滞蟠泥。乃以佛法为嘱。未几武宗崩。百官迎王即位。屡遣使以师礼召安。安力辞。及终敕谥悟空禅师。上赐黄檗为粗行禅师。裴休奏改为断际(雪窦颂黄檗云大中天子曾轻触。三度亲遭弄爪牙。是也)○日本国遣沙门常晓。入中国求释迦密教</p>
<p>　　五年。敕天下州郡国忌行香。不得携酒肉入寺○召京兆荐福寺弘辨入见。上问曰。何为顿见何名渐修。对曰顿明自性与佛同俦。然有无始染习故假渐修对治。令顺性起用。如人吃饭不因一口便饱。帝说。赐号圆智禅师○六月京城进士孙樵上书言。百姓男耕女织不自温饱。而群僧安坐华屋美食有余。率以十户不能养一僧。武宗愤其然。发二十七万僧。则天下二百七十万人。始得苏息。陛下纵不能如武宗除积弊。柰何兴之于已废之后乎。愿诏僧未复者勿复。寺未修者勿修。帝怒不纳○九月婺州女子。曾志愿开双林大士塔。见顶足连环齿牙不坏。迎出塔供养四十九日。复藏于塔</p>
<p>　　六年。诏重建庐山<a>东林寺</a>。追谥远法师曰辩觉。会昌毁寺二僧负文殊像。藏之锦绣谷之峰顶。至是寺复访之不获。二僧相疑以为匿去。忽见圆光瑞相涌于空表。自是峰顶<a>佛手</a>岩天池常见光相。云天池者崇峻尤甚。去东林三十里。夜间见空中圣镫自远而至。初明一炬。顷之至百千万镫。或云中见文殊大士。出没无常。至心礼叩必见圣相○宰臣言。度僧不精则戒法堕坏。造寺无节则费财过多。乞今后胜地名山许令修建。复旧宫度僧尼。仰本州律师精择有道性者。制可</p>
<p>　　七年。潭州沩山灵祐禅师示寂。谥大圆禅师(见百丈)</p>
<p>　　八年敕三教首座辩章充左街僧录。沙门僧彻充右街僧录○潭州岳麓寺沙门疏言(疏同)往太原求<a>大藏经</a>。河东节度使司空卢钧。副使韦宙。以经施之。节度巡官李节为之记曰。儒学之人喜排释氏。其论必曰。禹汤文武周孔之代皆无有释。释氏之兴源于汉。流于晋。弥漫于宋魏齐梁陈隋唐。此衰世之所奉也。宜一扫绝之使不得滋。论者之言粗矣。吾请精而言之。昔有一夫肤腯而色和。神清而气烈。怡然保顺。医与祷无用也(粗仓胡切腯音突肥也)复一夫而有风湿之痾。背癃而足躄。耳聩而目瞑。于是用攻熨焉事禳禬焉。是二夫者胡相反耶病不病异耳(躄音壁。不能行。聩五怪切。耳聋。瞑莫定切。目闭也)呜呼三代之前世康矣。三代之季世病矣。三代之前禹汤文武。德义播之。周公<a>孔子</a>。典教持之。道风虽微犹有渐渍。以故诈不胜信。而恶知避善也。暨三代之季。风俗大败。诈力相乘。废井田则唯务兼并。贪土宅则日事战争。奸邪于是肆其志。贤士不能容其身。以故上下相仇。而激为怨俗也。释氏之教以清净自居。柔和自抑。则怨争可得而息也。以因果为言。穷达为分。则贵贱可得而安也。怨争息则干戈盗贼之不兴贵贱安则君臣民庶之有别。此佛<a>圣人</a>所以救衰世之道也。不有释氏尚安救之哉。今论者不责衰世之俗为难移。而尤释氏之徒为无用。是不怜抱病之夫。而诟医祷之为何人也不思释氏救世行化之为大益。而且疾其宫墙之丽徒众之蕃。摘其猥庸无检者为口实。而欲一概以废弃之。是见其末而遗其本也。会昌季年武宗大剪释氏巾其徒彻其居。容貌于土木者沈诸水。言论于纸素者投诸火。分命御史乘驿走天下。察敢隐匿者罪之。于是天下名蓝真宇毁去若扫。今天子建号之初。雪释氏不当废也。亟下诏复之。而自湖以南远人畏法。体朝廷之严旨。焚彻经像殆无遗余。故今明命虽颁。莫能得其经籍。道林寺者湘西之胜游也。有释疏言独曰。太原府国家旧都佛祠为最多。大帅司空卢公天下仁人。我第往求遗书或可得也。既上谒军门。公果诺之。四驰以求逸文。月未几得经律论五千四十八卷。辇而归。嘻释氏救世之道。既言之矣。向非我明君洞鉴理源。何能复行其道。非司空公克崇大法。何能复全其书。非沙门疏言深识法运。何能不惮远求以遂兹盛典。奉圣上之令兴释氏之宗。惠及后人。其功用有不可胜言者。可无记焉</p>
<p>　　述曰。此文立言建理。足以晓世之不知佛者。使退之见之当愧服不暇。子厚浩初序。徒云与易<a>论语</a>合而不能如此明言救世之功。然则此记殆过之矣。李节名微唐史无闻</p>
<p>　　九年。洪州黄檗希运禅师示寂。谥断际禅师。师得法于百丈。相国裴休守新安。请师入郡。咨问禅法执弟子礼。以所闻述传心法要行于世(南岳下第四世)</p>
<p>　　十年。敕每岁度僧依本教于<a>戒定慧</a>三学中。择有道性通法门者度之。此外杂艺一切禁止</p>
<p>　　十二年。敕天下诸寺修治诸祖师塔○日本国沙门慧锷。礼五台山得观音像。道四明将归国。舟过补陀山附着石上不得进。众疑惧祷之曰。若尊像于海东机缘未熟。请留此山。舟即浮动。锷哀慕不能去。乃结庐海上以奉之(今山侧有新罗将)鄞人闻之。请其像归安开元寺(今人或称五台寺。又称不肯去观音)其后有异僧。持嘉木至寺。仿其制刻之。扃户施功弥月成像。忽失僧所在。乃迎至补陀山。山在大海中。去鄞城东南水道六百里。即华严所谓南海岸孤绝处。有山名补怛落迦。<a>观音菩萨</a>住其中也。即大悲经所谓补陀落迦山观世音宫殿。是为对释迦佛说大悲心印之所。其山有潮音洞。海潮吞吐昼夜砰訇。洞前石桥。瞻礼者至此恳祷。或见大士宴坐。或见善财俯仰将迎。或但见碧玉净瓶。或唯见频伽飞舞。去洞六七里有大兰若。是为海东诸国朝觐商贾往来。致敬投诚莫不获济(草庵录)</p>
<p>　　十三年。上饵道士丹疽发于背。八月帝崩</p>
<p>　　述曰。武宗毁佛信道饵丹发背而殂。世方以之为戒。宣宗避仇为僧。卒登宝位。愤会昌之沙汰诛窜李赵。立方等戒坛令僧尼重受戒法。其意甚至。至末年复用道士服。饵金丹疽发于背。其过在于好求长年而不达世相无常之义。故终蹈其祸为后人笑云</p>
<p>　　懿宗(漼宣宗长子)</p>
<p>　　咸通三年。敕两街四寺各建戒坛度僧。帝于禁中设<a>讲座</a>自唱经题。手录梵文。数幸诸寺行施</p>
<p>　　六年。朗州德山宣鉴禅师示寂。谥见性禅师(见龙潭清源第五世)</p>
<p>　　七年。临济义玄禅师示寂。谥慧照禅师。学者称<a>临济宗</a>(见黄檗南岳第四世)</p>
<p>　　八年正月。永州湘山全真禅师端坐示寂。师郴人。游方至湘山创梵宇曰净土。四方禅众云集受教。会昌初忽谓其徒曰。僧当厄难宜易衣冠。一夕髭发俱长。披紫霞衣曰无量寿衣。顶青空冠曰真空法冠。既而武宗果去浮图。宣宗复佛法。师不复去衣冠。世称无量寿佛化现至此</p>
<p>　　十年。瑞州洞山良玠禅师示寂。谥悟本禅师(见云岩清源第五世)○敕追谥南山道宣律师曰澄照</p>
<p>　　十一年。相国裴休薨。休学于黄檗得其旨。平居不御酒肉。作劝发菩提心文以激发世人。着释氏文。若<a>圆觉经</a>法界观禅源诠诸序。世服其精要○十一月延庆节。敕两街入麟德殿讲论佛法。赐左街僧录清兰慧照大师。右街僧录彦楚明彻大师○上素闻雪峰义存禅师名。敕赐真觉大师。师居山四十年。法席冠天下。众至一千五百。闽王王氏事以师礼(见德山清源第六世)十二年。上幸安国寺赐知玄国师<a>沉香</a>宝座○上于禁中设万僧斋。自升座为赞呗。有长眉梵僧来应供。受嚫毕陵空而去(即宾头卢)</p>
<p>　　十四年三月。造浮图宝帐彩幡华盖。敕两街往凤翔迎佛骨。三百里间车马不绝。群臣谏者至言。宪宗迎佛骨寻时宴驾。上曰。朕生得见之死无所恨。四月八日佛骨至。导以禁兵公私音乐仪卫之盛。过于南郊。帝御安福门。降楼迎拜。赐沙门及耆老曾见元和奉迎者金帛有差。佛骨留禁中三日供养。迎置安国崇化二寺。令士庶得瞻礼。十二月如前礼迎佛骨还凤翔</p>
<p>　　僖宗(儇懿宗第五子)</p>
<p>　　乾符三年。外法师于国清为元琇法师说止观法门○泉州龟洋无了禅师塔全身二十载。为山泉淹没。门人发视不坏。闽王闻之。遣使舁入府庭供养。忽臭气远闻。王焚香祝之。可还龟洋旧阯建塔。即异香普熏。倾城瞻礼本道奏。上赐谥真寂大师。塔曰灵觉。弟子慧忠遇澄汰终于白衣。葬师塔东。今龟洋一真身士民依怙。若<a>僧伽</a>之遗化</p>
<p>　　中和元年。黄巢犯长安。自号大齐。上幸成都。诏知玄国师赴行在所引对大说。上自制号悟达国师。留行宫久之辞归九陇。定中见菩萨摩顶说法。言讫即隐。俄见一珠入玄左服。隆起痛甚。上有晁错二字。玄知夙业。即右胁安卧而逝。世言玄之前身乃汉川三学山知铉法师。临终感病与今正类(<a>汉书</a>。文帝时吴太子人见。得侍皇太子。饮傅争道不恭。皇太子引博局提杀之。吴王由此称疾不朝。始有反谋。太子家令晁错数上书言。吴过可削。文帝宽不忍罚。及景帝即位。错说上曰。吴王前有太子之却。诱天下亡人谋作乱。令削之亦反。不削亦反。及楚赵胶西三王皆以罪削郡县。廷臣方议削吴。吴王因遣使。约七国俱反。以诛错为名。吴相袁盎入见。上方与错调兵食。上问盎。盎愿屏左右。错趋避东厢甚恨盎。对曰。吴楚相遗书言。贼臣晁错擅适诸侯削夺其地。以故反。欲共诛错复故地。方今计独有斩错发使赦七国复其故地。则兵可毋血刃而俱罢。上良久曰。吾不爱一人以谢天下。上令丞相劾奏错要斩东市)隆兴琇师曰。世称知玄是袁盎后身。自汉文至僖宗七百余年。盎偿错亦应毕矣。今尚蒙恶报而毙何哉。盖盎与错始有私憾。及错议削七国而七国畔。盎因此时请遂斩错。景帝畏而从之。终非本意。及错诛而七国之兵不退。则是盎假畔人以报私憾耳。是宜历十生而宿对相寻不已。可不畏哉</p>
<p>　　述曰。周武废佛。法师知玄抗辨精壮。帝不能屈。唐武沙汰法师。知玄登论座。道流不能屈。两世俱名知玄。俱遇废教。俱在朝为法师。俱当辨论之席。意师有宿誓使之然乎。至为三学山知铉亦不异此名也。观其三世为有道沙门。而酬偿宿报未已者。当是晁错趋东厢以避盎。时此心已深恨。而载赴东市以就诛。时此心必大恨意。临刑之际必起恶愿为世世之报。故每当法师舍寿之日。必见此相者。亦玄师道力转为轻受之报也。天珠者诛也。昔盎请诛错。今错亦诛盎。玄袁也。寓名以见本年之姓。异哉</p>
<p>　　三年。泰山沙门大行诵弥陀经。至<a>三七</a>日。忽于夜中见流离宝地宝台之上佛及二大士无数化佛咸现其前。上闻殊异。诏入内。问所见赐号常精进菩萨。爵开国</p>
<p>　　四年。泗州刺史刘让言。修僧伽弟子木叉塔。得舍利八百粒进上。诏以其骨塑为像。谥曰真相</p>
<p>　　昭宗(护懿宗第七子)</p>
<p>　　龙纪元年。圣诞敕两街僧道入内殿谈论○琇法师于国清为清竦法师说止观法门</p>
<p>　　大顺二年。袁州仰山慧寂禅师入寂。师禀法为沩山。世称沩仰宗。初领徒住王莽山一日禅床陷于地。山神者以不堪居止。东南有大仰山。为世福地。遂迁居焉。久之众盛居隘。山神一夕移庙于堵田三十里。以避之(南岳下第五世)</p>
<p>　　景福元年。吴越王钱镠于剡县石城山建瑞相寺。以奉<a>弥勒</a>三生石像</p>
<p>　　乾宁二年。文矩禅师谒西院大安禅师。遥见笑曰。入涅槃堂去。师应诺。即入。时五伯僧俱染时疾。师以杖次第点之。随点而起闽王敬异创国欢院以居之</p>
<p>　　三年。敕于罗什法师译经处。重建草堂寺○四年。赵州观音院从谂禅师示寂。寿百二十。谥真际禅师(见南泉。南岳第四世)○赵帅王公入院瞻礼。赵州坐而问之曰。大王会么。王云。不会。师云。自小持斋身已老。见人无力下禅床。王尤加礼。翌日令客将传语。师下床接之。侍者问其意。师曰。第一等人来禅床上接。第二等人来下禅床接。末等人来山门外接○敕沙门觉晖为左右街副僧录(副职始此)。光化二年。抚州言。曹山有梵僧群集山顶。乡民追之。皆飞行而去。遗其笠制甚奇古敕于其地建荷玉禅寺</p>
<p>　　天复元年。山贼许恩作乱。至杭州径山发国一禅师塔。见二瓮合藏肉身发长覆面。贼兵皆惊走。吴越王命重瘗之</p>
<p>　　二年。洪州云居道膺禅师示寂。谥弘觉(见洞山。清源第六世)</p>
<p>　　三年。抚州曹山本寂禅师示寂。谥元证。师得法于洞山。世称曹洞宗云○京兆鰕子和上。自印心于洞山。混迹闽中。日沿江岸拾鰕蚬以充食。暮卧白马庙纸钱中。华严静禅师夜入纸钱伺之。师至。静把住问曰。如何是祖师西来意。师云。神前酒台盘。静礼谢而退。后入京师佯狂人间。神异莫测○韶州云门文偃禅师聚徒千人。汉主刘氏召入内殿(都广州)咨问法要。事以师礼。师得法于雪峰。号云门宗(清源第七世)</p>
<p>　　景宗(机昭宗第九子)</p>
<p>　　天祐元年。诞节敕天下寺观设斋。民间禁屠钓○吕洞宾游华山。遇钟离权授金丹及剑法。后过鄂州黄龙山。值机禅师上堂(清源八世)毅然问曰。一粒粟中藏世界。半升铛内煮山川。此意何如。师曰。守尸鬼。洞宾曰。争柰囊中有不死丹。师曰。饶经八万劫终是落空亡。宾不服。夜飞剑以胁之。师已前知。以法衣蒙头坐方丈。剑绕数匝。师手指之即堕地。宾前谢过。师诘之曰。半升铛内即不问。如何是一粒粟中藏世界。宾忽有省。乃述偈以为谢曰。自从一见黄龙后。始觉从前错用心(仙苑遗事)</p>
<p>　　五代梁(都洛阳)太祖(朱温赐名全忠)</p>
<p>　　开平元年。敕僧尼改属祠部</p>
<p>　　○泉州沙门智宣。往西竺求经。回诣阙进辟支佛骨贝叶梵经</p>
<p>　　二年二月。雪峰义存禅师示寂。十一月玄沙师备禅师示寂。师得法于雪峰。晚居玄沙。学徒千人。应机接物垂二十年。闽王待以师礼。及终赐谥宗一</p>
<p>　　三年。大明节敕百官诣寺行香祝寿</p>
<p>　　四年。吴王钱镠幼子令因为僧。敕赐紫衣无相大师。加同三十腊</p>
<p>　　末帝(瑱)</p>
<p>　　贞明元年。东塔院沙门归序进经论会要。诏编入大藏。赐演教大师</p>
<p>　　二年。吴越王镠遣沙门清外同弟钱铧。往四明阿育王山迎释迦舍利塔。船泊西陵。塔夜放光浙江如昼。王躬迎至<a>罗汉</a>寺。广陈供养。○四明奉化布袋和上。于岳林寺东廊坐盘石上而化葬于封山。既葬复有人见之东阳道中者。嘱云。我误持只履来。可与持归。归而知师亡。众视其穴唯只履在焉。师初至不知所从。自称名曰契此。蹙额皤腹。言人吉凶皆验。常以拄杖荷布袋游化廛市见物则乞。所得之物悉入袋中。有十六群儿哗逐之。争掣其袋。或于人中打开袋。出钵盂木履鱼饭菜肉瓦石等物。撒下云。看看。又一一拈起云。者个是甚么。又以纸包便秽云。者个是弥勒内院底。尝在路上立。僧问作么。师云。等个人来。曰来也。师于怀取一橘与之。僧拟接。复缩手云。汝不是者个人。有僧问。如何是祖师西来意。师放下布袋叉手立。僧云。莫别有在。师拈起布袋肩上行。因僧前行抚其背。僧回首。师云。与我一钱来。尝于溷所示众云。<a>化缘</a>造到不得于此大小二事。郡人蒋摩诃每与之游。一日同浴于长汀。蒋见师背一眼抚之曰。汝是佛。师止之曰。勿说与人。师常经蒋念摩诃般若波罗蜜。故人间呼为摩诃居士云。师昔游闽中。有陈居士者。供奉甚勤。问师年几。曰我此布袋与<a>虚空</a>齐年。又问其故。曰我姓李。二月八日生。晋天礼初。莆田令王仁于闽中见之。遗一偈云。弥勒真弥勒。分身千百亿。是时示时人。时人俱不识。后人有于坟塔之侧得青[兹/瓦]净瓶六环锡杖。藏之于寺</p>
<p>　　四年。西天<a>三藏</a>钵怛罗至蜀。自言从摩伽陀国至益州。途经九万九千三百八十里。时蜀主王建。光天元年也。三藏自言。已二百七十岁</p>
<p>　　述曰。此方往五天者有二道焉。其一为西北路。自<a>敦煌</a>阳关经西域诸国。过葱岭雪山入北<a>天竺</a>境。自昔汉腾兰西来。唐奘师等东往之所经由是也。其二为西南路。自南海发舶至佛逝国羯茶国。西北至耽摩国东天竺境(是东竺南界。即海口升舶归唐之所)自昔梁达磨西来。净三藏会宁东往之所游历者是也。今钵怛罗至蜀之路。乃当正西。即张骞所谓大夏东南去蜀不远之说。比之两路宜应稍近。而今所经历约十万里者。当是山川盘折。风俗不通。取道纡回。故十有余年方得至蜀。以故来者。仅一钵怛罗。而此方绝无一人取此路也</p>
<p>　　六年。陈州末尼聚众反。立母乙为天子。朝廷发兵擒母乙斩之。其徒以不茹荤饮酒。夜聚淫秽。昼魔王踞坐。佛为洗足。云佛是大乘我法乃上上乘。其上慢不法有若此龙德元年。敕天下毋得私度僧尼。愿出家者。入京城比试经业</p>
<p>　　唐(都洛阳)庄宗(李存勖)</p>
<p>　　同光元年。诞节敕僧录慧江道士程紫霄。入内殿谈论设千僧斋○凤翔沙门道贤梦游五竺见佛。指示此某国某聚落暨旦顿解五竺言音。传粉坛法于世。人称凤翔阿阇梨法。清泰初。随末帝入洛而终。塔于龙门</p>
<p>　　二年。敕三圣慧然禅师入内殿。咨问禅法。上曰。朕下大梁收得一颗无价宝珠未有人酬价。然曰。请陛下宝看。上以手舒襆头角。然曰。帝王之宝谁敢酬价。帝说。遂亡。敕谥广济大师通寂之塔</p>
<p>　　三年。骑将史银枪有战功随驾入洛。忽悟禅道。乞出家名契澄。赐号无学大师。以其居为立德院</p>
<p>　　明宗(亶庄宗义弟)</p>
<p>　　天成元年。诞节敕僧录云辩。与道士入内殿谈论</p>
<p>　　二年二月。帝每夕于宫中焚香祝天曰。某胡人因乱为众所推。愿天早生圣人为生民主</p>
<p>　　三年。闽主王延钧素敬佛。是年度僧二万人○漳州罗汉院桂琛禅师示寂。师得法于玄妙。末帝朝谥真应禅师(清源八世)</p>
<p>　　末帝(阿明宗养子)</p>
<p>　　清泰元年二月。功德使奏。每遇诞节乞令州郡奏荐僧尼。立讲经<a>禅定</a>持念文章议论。为四科试其能否。制可(洪容斋三笔引旧五代史)○建州崇安县扣冰古佛名[廿/渗]先。初见雪峰。携凫此一包酱一罐以为献。峰曰。包中何物。曰凫。此何处得来。泥中。泥深多少。无丈数。还更有么。转深转有。又问。罐中何物。师曰酱。何处得来。自合得。还熟也未。不较多。峰曰。汝异日必为王侯师。常夏月衣楮而坐。冬月扣冰而浴。因号扣冰。闽王延钧请居瑞岩。经临建州。刺史陈诲饭僧千人。问师曰。今日会中有异人乎。师曰。无有。明当为公致一大士。诲翌日具斋以俟。有老姥自外至。延居上席。饭讫竟去。师曰。此水藏菩萨也。有顷姥复来指师曰。辟支古佛何为饶舌。言讫不见</p>
<p>　　二年。四明沙门子麟。往高丽百济日本诸国。传授天台教法。高丽遣使李仁日送麟还吴越王钱镠令于郡城建院以安其众</p>
<p>　　晋(都汴)高祖(石敬塘)</p>
<p>　　天福二年。洛阳宣徽将朱崇。掘屋地得大石佛十躯。有碑云。唐垂拱六年造景福寺。崇大感窹。即舍所居以为寺○竦法师于国清为羲寂法师说止观法门。</p>
<p>　　三年。以杨光远为天下功德使。凡寺院皆属焉</p>
<p>　　四年。敕国忌宰臣百僚。诣寺行香饭僧。永以为式。汉中沙门可洪。进大藏经音义四百八十卷。敕入大藏○杭州天竺山沙门道翌。获奇木造观音大士像。有沙门从勋。自洛阳持古<a>佛舍利</a>置豪相中。其后舍利常见于顶冠。肉髻白光焕发。大著灵感</p>
<p>　　少帝(厘贵高祖从子)</p>
<p>　　开运元年。敕为高祖写大藏经。奉安明圣寺以资鸿福○六月吴越王钱弘佐。遣僧慧龟往双林开善慧大士塔。得灵骨十六片紫金色舍利无数。紫芝生于甓床。双虎伏于圹下。祥云蔽山甘雨洒地。乃奉迎舍利灵骨并净瓶香炉扣门椎诸物。至钱唐安光册殿供养。建龙华寺。以其骨塑大士像</p>
<p>　　三年。金陵上元县人暴死。误追入冥府。见唐先主被五木甚严。民大骇问。主何以如此。主曰。吾为宋齐丘所误。杀和州降者千人。以冤被诉。民曰。臣误追当还。主泣曰。吾囚此。闻钟声则苦暂息。汝归语嗣君。凡寺院鸣钟令延缓之。更能为造一钟。尤为济苦。民曰。下人何以取验。主曰。吾曾受于阗瑞玉大王。于瓦官寺佛左膝以香泥藏之。时无知者。民既还而白。后主亲诣瓦官剖膝。果得玉像。感泣恸[怡-台+辟]。即造一钟于清凉寺。镌其上云。荐烈祖孝高皇帝。脱幽出厄。以玉像建塔于蒋山</p>
<p>　　汉(都晋阳)高祖(刘暠本名知远)</p>
<p>　　天福十二年。上柱国郭令威。立金刚般若经碑于寿春</p>
<p>　　隐帝(承祐高祖犹子)</p>
<p>　　乾祐元年。吴越王钱俶。奉天台沙门德韵为国师。申弟子之礼</p>
<p>　　二年。云门文偃禅师坐逝。塔全身于丈室</p>
<p>　　周(都汴)太祖(郭令威)</p>
<p>　　广顺元年。李守正叛河中。太祖亲征。往麻衣道者语赵普曰。李侍中安得久。城下有三天子气。未几城陷。时世宗与本朝太祖俱侍行</p>
<p>　　二年。敕诞节。宰臣百僚诣寺观建祝寿道场</p>
<p>　　世宗(柴荣太祖养子)</p>
<p>　　显德元年。齐州开元寺义楚法师。进所撰释氏六帖。敕付史馆颁行。赐紫方袍</p>
<p>　　二年四月。诏曰。释氏真宗助世为善。将隆教法须辨否臧。自今不许私度僧尼。及亲无侍养者不许出家。无敕寺舍并须停废○九月以久不铸钱。敕令除县官法物军器寺观钟磬钹铎之类。听留外自余民间铜器佛像。五十日内悉令输官给其直。过期不输五斤以上。其罪死。上谓侍臣曰。卿辈勿以毁佛为疑。夫佛以善道化人。苟至于善斯奉佛矣。彼铜像岂谓佛耶。且吾闻。佛志在利人。虽头目犹舍以布施。若朕身可以济民。亦非所惜也○是岁废寺三千三百三十六所。以所毁像铸周通钱○帝既并省寺院。敕男年十五已上。诵经百纸或读五百纸。女年十三已上。诵经七十纸。或读三百纸。陈状出家。本郡考试以闻。词部给牒方得剃度(此文见旧史。欧阳新史。并删去弗存)</p>
<p>　　三年。帝召华山隐士陈搏问以飞升黄白之术。对曰。天子以治安天下为务。安用此为。乃遣还山。诏州县常存问</p>
<p>　　四年七月。金陵清凉文益禅师示寂。江南唐后主待以师礼。及终谥大<a>法眼</a>学者。号<a>法眼宗</a>(见罗汉珍师清源九世)○隐士谭景升居终南山。与陈搏为之友。着化书百十篇。穷括化原。久之仙去。尝游三茅山。至建业见宋齐丘。谓其有仙脱道骨。出书示之。属为序于传世。齐丘乃窃以自名。然未尝悟道蕴也(齐丘相后唐二世)</p>
<p>　　述曰。曾慥作集仙传言。陈希夷称其友。谭景升作化书。又云齐丘。窃取以为名。世人不能知其妄。此殆与向秀注<a>庄子</a>郭象窃之以自名。二事盖相类。不几于盗乎</p>
<p>　　六年。初帝之毁像也。镇州大悲极有灵应。诏下人莫敢近。帝闻之。自往其寺持斧镵破面胸。观者为之栗栗。及帝北征疽发于胸。亟归京师遂殂(杨文公谈苑)○汴都将士周百胜。年老家居。蔬食念佛。一夕梦黄衣吏追入大城至官府。主者令引观<a>地狱</a>。见一人黑色卧大铁状。狱卒持凿破其胸灌以铜汁。叫声不可闻。百胜惧念佛求退。追者曰。汝已是<a>佛弟子</a>不必惧。百胜问。囚者何人。答曰。此柴帝也。因毁像致此罚。百胜曰。我故君王也。何时得脱。追者曰。初录其人。至时王责曰。<a>世间</a>周通钱尽时方脱此罪。追者引从故道出城门。闻寺钟鸣遂觉。百胜常以语人。闻者为之悲惋(神应录)</p>
<p>　　述曰。自昔佛法遭毁有四时焉。魏太武因司徒崔浩。焚毁经像坑戮沙门。既而崔浩要斩。太武身感疠疾。竟为常侍宗爱所弑。文成嗣位。复大兴佛法(其一)周武因卫元嵩。毁经像塔寺驱沙门反俗。厥后杜祈入冥。见周武地狱受苦求救之事。宣帝嗣兴佛法复盛(其二)唐武宗因赵归真。毁像废寺僧尼还俗。帝后疽发背而殂。时穆陵尉称。天符以李炎毁佛。有夺寿去位之报。归真等皆被诛戮。宣宗即位佛法大兴(其三)周世宗毁像铸钱废拆寺院。疽发胸而殂。人见在狱受苦。有周通钱尽方得脱罪之语(其四)越五年。我太祖皇帝飞龙在天。首诏天下复寺立像。遣沙门求法西天。馆梵僧翻传贝叶。建精蓝济战士之魄。造经版寿大藏之传。当国家多事。而于弘赞佛道无所不举。及</p>
<p>　　太宗继体。度童子十七万人。建译经院制圣教序。赐天下无名伽蓝之额。建开宝大塔舍利之藏。暨真宗在朝。圣德遐被。五天咸贡梵典。昭陈天禧。度僧二十四万</p>
<p>　　仁宗践阼。光赞上乘谨翻译之功。广藏宫之卷词臣国</p>
<p>　　○诏罗浮山轩辕集入见。帝问曰。先生长年何道致此。对曰。屏声色去滋味。一哀乐广惠泽则可与天地合体日月齐明。是为长年不俟别求。久之请还山。帝曰。朕临天下可闻其数否。集横书四十字。后乃得四十年</p>
<p>　　○钟离权。字云房。自称汉时遇王玄甫得长生之道。避乱入终南山。于石壁间得灵宝经。悟阴中有阳阳中有阴。为天地升降之宜。气中生水。水中<a>生气</a>。即心肾交合之理。乃<a>静坐</a><a>内观</a>。遂能身外有身。唐吕岩。字洞宾。三举进士不第。于长安酒肆遇云房。将洞宾入终南山。授灵宝毕。法十二科。曰金诰玉书真原比喻真诀道要。其义有六。包罗五仙之旨。以授洞宾。谓之白。吾朝元有期。汝当居此洞。即有仙人下宣天诏。金幢玉节迎之升天。洞宾乃客游江淮。度何仙姑郭上窖施肩吾云(吕仙游行人间。自唐及宋。事迹非一)</p>
		

	
	

		</div></div><hr><script charset='utf-8' src='../../js/footer.js'></script></body></html>