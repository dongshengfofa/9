<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五十一卷 佛祖统纪' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五十一卷 佛祖统纪</center></div><div class='fo'><center>经文出处:来自无量光明网</center><br/><br>
			<p>
	　　<strong>第五十一卷 <a>佛祖</a>统纪 </strong></p>
<p>
	　　宋咸淳四明福泉<a>沙门</a>志磐撰</p>
<p>
	　　历代会要志第十九之一</p>
<p>
	　　自有<a>佛法</a>以来。所以知三教之并兴。诸宗之互立与夫世变之不常。固已系之编年。至欲考一事之本末。则岁月散漫莫之可寻。今故开张众目会其事要。俾讨论典故者识某事于某朝某年之下。兹但举略以指广云耳</p>
<p>
	　　君上奉法屡<a>朝拜</a>佛天书御制</p>
<p>
	　　圣君<a>护法</a>试经度僧特恩度僧</p>
<p>
	　　进纳度僧士夫<a>出家</a>沙门封爵</p>
<p>
	　　僧职师号不拜君父不称臣僧</p>
<p>
	　　崇礼高行沙门著书</p>
<p>
	　　君上奉法</p>
<p>
	　　汉明帝。问摩腾法师曰。佛出世何不及此。答曰。佛虽不往。然光明及处。千年五百。皆有<a>圣人</a>传佛声教。而往化之</p>
<p>
	　　吴主皓问佛法于阚泽。答曰。孔老法天。诸天奉佛</p>
<p>
	　　晋元帝。召潜法师讲经。着屐登殿○明帝幸兴皇寺。集义学沙门讲道○成帝召义法师入禁中授<a>五戒</a>○召潜法师讲般若经○召支遁法师入禁中讲经○简文幸瓦官。听汰法师讲放光般若经</p>
<p>
	　　宋高祖设斋内殿。沙门道照陈词。帝称善○文帝率公卿。日集祇洹寺。听求那跋摩讲华严十地品○帝与侍中何尚之论佛理○帝闻生法师<a>佛性</a>义。诏求沙门述生法师顿悟义○孝武召猷法师内殿<a>说法</a>○四月八日内殿灌佛斋僧</p>
<p>
	　　齐高帝。幸庄严寺。听达法师讲维摩经○武帝华林园受八关斋戒○帝不豫。诏诸沙门祈佛七日。天香满殿</p>
<p>
	　　梁武帝。重云殿讲经。沙门法彪为都讲○召旻法师入殿。讲胜鬘经。公卿毕集○帝集诸沙门制文。永断酒肉○帝服田衣礼娄约法师受具足戒。公卿道俗<a>受戒</a>者。四万八千人○召云光法师内殿讲经。天雨宝华○帝幸同泰寺舍身○京城大疫。为百姓设救苦斋。幸同泰寺行清净大舍。开<a>涅槃</a>经题设道俗大斋五万人○帝幸同泰寺讲涅槃经○帝幸同泰寺发金字般若经题。听法者三十万人○幸同泰寺设<a>盂兰盆</a>斋○简文帝四月八日。建斋度人。亲为愿文陈武帝迎佛牙于杜姥宅。设四部无遮大会○幸大庄严寺舍身。群臣表请还宫○幸大庄严寺发金光明经题○敕大内设仁王斋○召琼法师于重云殿。讲大品般若经○太极殿设无碍大会。行舍身法○集沙门行方等忏法华忏金光明忏○宣帝召暅法师。为七庙讲大品般若经○后主召聚法师。赴太极殿讲金光明经。○诏顗禅师赴太极殿。讲大智度论题。般若经题。诏顗禅师居光宅寺。帝幸寺听讲仁王经。躬礼三拜○诏顗禅师赴崇正殿。为皇太子授<a>菩萨</a>戒</p>
<p>
	　　北魏孝文。诏德法师一月三入殿说法。帝数幸王园寺。与沙门谈论佛法○幸白塔寺听登法师讲成实论○诏四月八日迎洛京诸寺佛像。入阊阖宫受散花礼敬○宣武御式干殿讲维摩经。西域沙门至者三千人</p>
<p>
	　　北齐文宣。幸辽阳<a>甘露</a>寺。禅居深观。敕非军国大事不得闻○武成诏藏法师。赴太极殿讲<a>华严经</a></p>
<p>
	　　隋文帝。诏兴法师。太兴殿授菩萨戒○晋王迎顗禅师至扬州。设千僧斋受菩萨戒</p>
<p>
	　　唐太宗诏常法师入内殿。为皇后太子授菩萨戒○奘法师译<a>瑜伽师地论</a>。敕写新译经论颁赐九道总管○武后诏藏法师讲新译华严经。师指殿隅金师子为譬。集其言为金师子章○中宗诏于化度寺设无遮大会○召藏法师入殿授菩萨戒○召北宗秀禅师居内道场。礼为国师○玄宗召净禅师至阙问道○肃宗召不空<a>三藏</a>灌顶授戒○诏南阳忠禅师问道○召邻法师入禁中讲经○代宗诏建盂兰盆会。设七庙神座迎行衢道○诏径山钦禅师入见。赐号国一禅师○德宗幸安国寺设盂兰盆供○顺宗诏尸利禅师咨问禅理○宪宗问观法师华严法界。豁然有得。封大统清凉国师○召鹅湖义禅师问佛性○召章敬惮禅师咨问禅法○召宽禅师咨问禅要○穆宗遣两街迎请汾阳业禅师。中夜说法端坐而逝○敬宗幸兴福寺观叙法师讲经</p>
<p>
	　　文宗。诏圭峰密禅师问佛法○宣宗遣使以师礼召盐官安禅师。力辞。敕所居为齐丰寺○召辩禅师入见问道○懿宗于禁中延名僧设<a>讲座</a>自唱经题手录梵文○设万僧斋自升座为赞呗。长眉僧来应供。陵空而去</p>
<p>
	　　五代唐庄宗。召三圣然禅师问法</p>
<p>
	　　大宋太祖。诏沈义伦。以金银字写<a>金刚经</a>。召蕴法师讲演○诏超法师等入内诵金字<a>大藏经</a>○上手金刚经常自读诵。谓赵普曰。不欲甲胄之士知之。但言读兵书○太宗召赤脚道者入见。问南方禅律如何化物云云○幸开宝塔问。僧何人。曰塔主。上曰。朕塔因何卿作主○上问。僧何来。答曰。庐山卧云庵。上曰。卧云深处不朝天○诏两街僧录省才进盂兰盆仪○真宗召浮石矩法师讲<a>四十二章经</a>○仁宗顶玉冠观音像。以朝百官○敕韶州迎六祖衣钵。入京供养○诏左街琏禅师入对化成殿○召舜禅师入对便殿。赐紫衣银钵○乾元节敕福圣塔院。建大斋。施<a>袈裟</a>○神宗敕大内设千僧斋。施金刚经袈裟○诏净慈本禅师。住京师慧林。入对延和殿○徽宗嘉州奏。古树有定僧。诏舆至禁中。曰我远法师弟慧持也。上令图形制赞○钦宗高宗即位遣八辇。召金山勤禅师。诣行在说法○高宗幸上竺大士殿。炷香赐万岁香山为大士供○孝宗遣内都监。至径山问道于杲禅师○<a>灵山</a>琳法师入见问道○幸上竺问讷法师岁旦光明忏之旨。赐钱建十六观堂。内翰楼钥作记○敕禁中建<a>内观</a>堂。一遵上竺制度○佛生日召上竺讷法师。领五十僧。入内观堂行护国金光明三昧。赐帛五十匹。岁以为常○召灵隐远禅师入对选德殿○召<a>天竺</a>灵隐径山及三教之士。集内观堂赐斋○召上竺讷法师独对选德殿。问大士灵迹<a>法华经</a>旨○召雁山中仁禅师入对禁中○幸上竺礼大士。赐白云堂印。令三学诸宗并诣白云堂。公举用印○召灵隐光禅师入对。赐号佛照○召灵隐光禅师入对。进宗门直指○召雪窦印禅师入见。奏对大说。即日住径山○上称寿皇。召讷法师入内殿注金刚经</p>
<p>
	　　屡朝<a>拜佛</a></p>
<p>
	　　汉武帝幸甘泉宫。礼祭天金人(汉人未知佛故谓之金人)</p>
<p>
	　　明帝。拜洛阳圣冡佛<a>舍利塔</a>○吴王孙皓拜沙门康僧会受戒○梁武帝北面礼遗约法师受戒○陈武帝率群臣拜佛牙○后主三命智者。请讲仁王经○北魏太祖所经郡国。见沙门皆致敬○孝文迎洛京诸像。入宫礼敬○北齐文宣命三藏译经。帝躬礼梵文○隋文帝诏延法师升御座。拜跪受戒○唐高宗迎凤翔佛骨。入内礼敬○肃宗禁中立道场。礼敬讲赞○代宗铸金像成。率百僚致拜○德宗迎凤翔佛骨入禁中礼敬○宪宗迎佛骨入禁中礼敬○懿宗迎拜佛骨</p>
<p>
	　　大宋真宗上元幸寺观。百拜已上○徽宗迎佛牙入内敬礼制赞○孝宗幸上竺大士殿。问讷法师合拜不合拜。师曰。不拜则各自称尊。拜则递相恭敬。上忻然致拜</p>
<p>
	　　天书御制</p>
<p>
	　　梁武帝制水陆仪文。于金山修供○亮法师撰涅槃疏。帝亲制序○帝亲制涅槃大品净名三慧诸经义记○唐太宗奘法师新译经论。御制圣教序○高宗御制慈恩寺碑○武后御制华严经序○中宗净三藏译经。御制圣教序○睿宗菩提流志译宝积经。御制圣教序○玄宗御注金刚般若经○代宗不空三藏重译仁王经御制序○宪宗般若三藏译本生心地经御制序○穆宗御制南山律师赞(至今斋用此赞)</p>
<p>
	　　宋太宗。天息灾三藏译经。御制圣教序○诏以御制秘藏诠缘识论消摇咏命两街笺注。入藏颁行○真宗法贤三藏译经。御制圣教序○御制崇释论○登封泰山。御制重修佛像记○诏赵安仁编修太平祥符法宝录御制序○诏以太宗御制妙觉集入大藏○御注四十二章经。御注遗教经○右街秘演请以御制法音集笺注入藏○仁宗御制三宝赞。赐宰辅译经院○御制天竺字源序。赐译经院○御制景祐法宝录序○高宗幸太学制文宣王及七十二<a>弟子</a>赞○孝宗御书灵感观音之寺。赐上竺山○御书太白名山。赐天童朴禅师○佛照光禅师住阿育王山。赐御书妙胜之殿为<a>舍利</a>殿额○御制原道论○御制<a>圆觉经</a>。赐径山印禅师</p>
<p>
	　　圣君护法</p>
<p>
	　　隋文帝。敕有毁佛天尊像者大逆不道论○诏诸有佛像碎身遗影所在。官检送寺庄严(时当周武毁法之后)</p>
<p>
	　　唐德宗。京兆尹宇文[炫-ㄙ+ㄥ]。乞以废寺为学舍材。敕不许○敕寺观严洁。不得容外客居住○宣宗裴休言。寺观多为官僚寓客蹂践。诏今后不得在寺居止</p>
<p>
	　　宋太祖。诏寺院经周朝未毁者听存。已毁寺佛像许移置存留○诏诸郡铜像依旧存○诏如闻道场。夜集士女无益修持。并加禁止○太宗谓近臣曰。儒人多薄佛。向为中竺佛金刚座令苏易简作碑。指佛为夷。遂别命为之○诏岭南僧置妻孥。所在长吏深宜戒厉。○真宗侍读孙奭请损修寺度僧。上曰。释道二门有助世教。安可即废○诏京城鬻酒肉者。去寺观百步外。酤市于僧者。重论其罪○臣僚言。愚民佞佛蠹害国政。上曰。<a>佛教</a>使人迁善。安可禁止○诏诸寺观殿阶上。不许人民袒露坐卧○诏新译频那夜迦经。荤血为祀。不许入藏○祥符敕品官毁辱僧尼。口称秃字者。勒停见任。庶民流千里○徽宗宣和敕吴国公主敬重空门。品官庶民有毁辱僧尼者。照祥符三年指挥○孝宗郑国公主出家。敕品官庶民有毁辱僧尼者。照祥符宣和敕旨。僧尼犯。官司不得理行。须奏闻取旨</p>
<p>
	　　试经度僧</p>
<p>
	　　唐中宗景龙初。诏天下试经度僧。山阴灵隐僧童大义。诵法华试中第一○肃宗敕白衣诵经五百纸。赐明经出身为僧。时僧标试中第一○代宗敕童行策试经律论三科。给牒放度○敬宗敕僧背经百五十纸。尼百纸。许剃度○宣宗敕每岁度僧。依<a>戒定慧</a>三学。择有道性通法门者</p>
<p>
	　　梁末帝敕天下僧尼。入京城比试经业</p>
<p>
	　　唐末帝诞节度僧。立讲经<a>禅定</a>持念文章议论为四科</p>
<p>
	　　周世宗。敕男子十五诵经百纸女子七十纸。郡考试闻祠部给牒</p>
<p>
	　　宋太祖。诏沙门殿试经律论义十条。全中者赐紫衣○太宗雍熙诏天下系帐童行并与剃度。今后<a>读经</a>及三百纸。方许系帐○至道诏两浙福建路。每寺三百人。岁度一人。尼百人度一人。诵经百纸。读经五百纸。为合格○真宗诏释道岁度十人。特放一人不试经业○诏天下童行。试经业剃度○仁宗诏试天下童行诵法华经。中选者得度。参政宋绶夏竦监试</p>
<p>
	　　孝宗。上竺讷僧录。乞行试经度僧</p>
<p>
	　　特恩度僧</p>
<p>
	　　汉明帝。五岳道士角法不胜。司空刘峻士庶张子尚后宫阴夫人道士吕惠通等。并求出家</p>
<p>
	　　隋文帝。敕士庶出家。是岁度僧五十万○炀帝诏七日行道。总度千僧</p>
<p>
	　　唐太宗正观元年。度天下僧尼三千人○九年诏度僧尼三千人。务取德业精明者○二十二年。奘法师谓。弘法须人度僧为要。乃诏每寺度五人。凡一万七千人○玄宗不空三藏建灌顶坛。度人千万数○敕每郡度真行童子三人○睿宗普度僧道三万人○文宗敕僧尼非正度。许具名申省给牒。时入申七十万人</p>
<p>
	　　后唐明宗闽王。度僧二万人</p>
<p>
	　　宋太祖长春节。度童行八千人○太宗普度童子十七万人○真宗登封泰山。诏天下寺观各度一人。陪位僧道各度弟子一人○以吴国大长公主出家。诏童子十人度一人○诏僧道系帐童行普与剃度。是岁度僧尼二十四万五千七百七十人。道士女冠七千一百七十人○仁宗判都省马亮。请无得收度真刑文身者○神宗敕钱唐天竺观音院。岁度一人以奉香火</p>
<p>
	　　进纳度僧</p>
<p>
	　　唐肃宗至德初。宰相裴冤请鬻度牒。谓之香水钱○听白衣诵经赐出身。或纳钱百缗请牒剃度</p>
<p>
	　　宋神宗。司谏钱公辅言。遇岁饥河决乞鬻度牒○高宗敕卖四字师号○自治平末。始卖度牒。旧以黄纸伪为者多。至是户部朱异奏。令僧道用敕绫牒○詹叔义上表。乞住卖度牒○敕僧道始令纳免丁钱。谓之清闲钱</p>
<p>
	　　士夫出家</p>
<p>
	　　汉明帝。司空刘峻阴夫人等皆出家</p>
<p>
	　　梁武帝。通事舍人刘思剺表求出家。赐名惠地</p>
<p>
	　　敬帝。补阙宗殆弃官出家。号无名。有息心铭行于世○北魏孝文。京兆王太子兴表求出家。赐名僧懿○太后冯氏。出俗为尼。居瑶光寺○宣武太后高氏。出俗为尼。居瑶光寺○度支<a>尚书</a>裴植母夏侯氏。年七十出家为尼。入嵩高山○孝庄太后胡氏。出俗为尼。居瑶光寺</p>
<p>
	　　唐高祖。释智岩初为中郎将。弃官为僧。异僧谓之曰。卿八十一出家矣○高宗。武后生皇子。赐名<a>佛光</a>王。踰月。诏于奘法师寺。出家落发○武后初为宫人。出业感寺为尼。高宗见之纳后宫○代宗。宰相杜鸿渐临终。命朝服加<a>僧伽</a>梨剃须发。别众而逝。依沙门法焚躯。○穆宗。幽州节度刘总剃发为僧。封大觉师。赐腊五十○宣宗。初封光王武宗忌之遁去作<a>沙弥</a>。至盐官为书记。武宗崩。百官迎王即位</p>
<p>
	　　梁太祖。吴越王幼子令因为僧伽同三十腊○唐庄宗。骑将史银枪。悟禅道出家名契澄</p>
<p>
	　　宋真宗。吴国长公主出家。法名清裕○宰相王旦薨。遗令请大德施戒。剃发着三衣火葬。杨亿与其子议。但以三衣置棺中○高宗。给事中知泸州冯楫。别僚佐着僧衣。升座说偈而化</p>
<p>
	　　沙门封爵</p>
<p>
	　　梁武帝。敕沙门惠超为寿光殿学士</p>
<p>
	　　北魏明元。封沙门法果为宜城子。加封安城公。谥灵公</p>
<p>
	　　唐太宗。敕沙门智威为四大师。封朝散大夫○高宗时敕惠威为四大师。封朝散大夫(即法华天宫二威法师也)武后封法朗九人。为县公。赐袈裟银龟袋○中宗封万回法云公○敕慧范封正议大夫。上庸郡公。惠珍九人。并朝散大夫封县公○敕惠范加银青光禄大夫。万岁朝散大夫。封县公。广清殿中监充功德使○睿宗万回卒。赠司徒虢国公○法藏法师卒赠鸿胪卿○玄宗菩提流志卒。赠鸿胪卿○肃宗沙门道平。为金吾大将军。破安禄山反贼○代宗沙门不空封特进鸿胪卿。加开府仪同三司。进封肃国公。食邑三千户。卒赠司空○德宗沙门圆照充内供奉鸿胪卿○僖宗沙门妙行诵经见佛大士。赐号常精进菩萨。爵开国公</p>
<p>
	　　宋太宗译经三藏天息灾。试光禄卿。法天施护。并试鸿胪卿。月给酥酪钱○仁宗译经银青光禄大夫试光禄卿法护卒○钦宗东京留守宗泽承制命沙门法道。补宣教郎。参谋军事</p>
<p>
	　　僧职师号</p>
<p>
	　　晋安帝。秦主以僧[契-大+石]为国僧正。法钦为僧录○宋文帝敕尼宝贤为京邑尼僧正○孝武敕道猷为新安寺法主○敕道温为都邑僧正○顺帝敕法持为天下僧正</p>
<p>
	　　齐高帝诏法颖为京邑僧主○武帝敕玄畅法献为僧主。分任江南北事</p>
<p>
	　　梁武帝诏云光法师为大僧正</p>
<p>
	　　陈文帝。敕宝琼为京邑大僧统○宣帝敕昙瑗为国僧正○后主敕惠暅为京邑大僧正○北魏文成敕师贤为沙门统○敕昙曜为昭玄沙门都统</p>
<p>
	　　北齐文宣诏高僧法常为国师○敕昙延法师为昭玄上统○置昭玄十统。以沙门法上为大统。尊为国师</p>
<p>
	　　隋文帝。敕僧猛为隋国大统○诏昙迁为昭玄大沙门统</p>
<p>
	　　唐太宗。诏杜顺和尚入见。锡号帝心○武后敕神秀禅师入京行道。历三朝皆礼为国师○玄宗沙门一行号称天师○敕辩才为朔方管内教授○肃宗召南阳惠忠禅师入见。号称国师○代宗诏南岳法照为国师○德宗赐澄观清凉法师教授和上○宪宗赐沙门知玄悟达国师○封澄观大统清凉国师。○敕沙门端甫录街左僧事。灵邃录右街僧事○穆宗敕沙门惟英充两街僧统○文宗左街僧录内供奉三教谈论引驾大师大达法师端甫。右胁而灭○敕沙门云端充左右街僧录○宣宗敕灵晏充左右街僧录○敕知玄法师充三教首座○敕三教首座辩章充左街僧录。僧彻充右街僧录○懿宗延庆节敕左街僧录惠照大师清兰。右街僧录明彻大师彦楚。讲论佛法○敕沙门觉晖充左右街副僧录</p>
<p>
	　　汉吴越王钱俶。奉沙门德韶为国师</p>
<p>
	　　宋太宗吴越国僧统赞宁入见。赐号通惠大师○真直史馆编修赞宁迁右街僧录○赐四明延庆知礼法智大师○赐<a>天台</a>东山本如神照大师○仁宗赐三藏法护普明慈觉传梵大师○神宗天竺海月大师惠辩补都师○高宗赐法道宝觉圆通法济大师○赐径山宗杲大惠禅师○孝宗赐灵山子琳慈受大师○赐上竺若讷右街僧录○赐上竺若讷左街僧录慧光法师○赐灵隐惠远佛海禅师○赐灵隐德光佛照禅师</p>
<p>
	　　不拜君父</p>
<p>
	　　晋成帝。相国庾冰议。令沙门尽敬王者。何充抗论不行○安帝。桓玄议。令沙门尽敬王者。庐山远法师抗辨不行</p>
<p>
	　　宋孝武。制沙门尽敬君上。前废帝制停致敬</p>
<p>
	　　隋炀帝。诏沙门道士致敬王者。沙门明瞻抗诏。谓僧无敬俗之典。遂寝</p>
<p>
	　　唐太宗。诏僧道致敬父母。逾年停致敬○高宗。敕僧道无得受父母尊长拜○玄宗。敕僧道致敬父母。逾月罢致敬</p>
<p>
	　　不称臣僧</p>
<p>
	　　齐武帝。沙门僧钟见上称贫道。上以问王俭。对曰。晋宋以来多称贫道。而使预座</p>
<p>
	　　唐肃宗。敕僧尼朝会表奏毋得称臣(<a>礼记</a>。儒有上不臣天子下不事诸侯。汉王儒仲见光武称名不臣)</p>
<p>
	　　崇礼高行</p>
<p>
	　　宋明帝。诏猛法师月给钱三万车舆吏力。僧瑾赐法技一部</p>
<p>
	　　梁武帝。惠约法师每入朝。必设特榻。帝座居其侧○敕法云法师为大僧正。官给吏力</p>
<p>
	　　陈宣帝。诏割始丰县调。以奉顗禅师</p>
<p>
	　　隋文帝。灵藏律师居大兴善寺。敕左右仆射两旦参问起居○昙延法师升御座南面授法</p>
<p>
	　　唐太宗。四祖道信禅师四征不起。就赐珍缯。以旌其道○代宗。诏径山钦禅师入见。赐号国一。敕杭州长吏。月至候问</p>
<p>
	　　宋太祖。吴越僧统赞宁入见。一日七宣。赐号通慧</p>
<p>
	　　沙门著书</p>
<p>
	　　梁武帝。沙门慧皎撰高僧传十四卷起汉永平尽梁天监。开德业为十科</p>
<p>
	　　隋文帝。翻经学士费长房。进开皇三宝录</p>
<p>
	　　唐高宗。沙门道宣撰续高僧传三十卷。起梁天监尽唐正观○沙门道世撰法苑珠林一百卷。总括大藏分门类事○德宗。湖州刺史于頔进沙门皎然杼山诗集。藏于御书殿梁末帝。沙门归序进经论会要。诏入大藏。赐演教大师</p>
<p>
	　　晋天福沙门可洪。进大藏经音义四百八十卷</p>
<p>
	　　周世宗。沙门义楚进释氏六帖敕付史馆。赐紫衣缣币</p>
<p>
	　　宋太祖。吴越寿禅师着宗镜录一百卷○沙门文胜奉敕修大藏随函索隐六百六十卷○太宗翰林李昉等。进太平广记。其间录佛法者三十卷○通慧大师赞宁进续高僧传三十卷。起唐正观。敕入大藏。又撰鹫岭圣贤录五十卷。僧史略三卷○真宗。沙门道原进景德传灯录三十卷○译经润文官赵安仁。修藏经录二十一卷。赐名大中祥符法宝录○沙门道诚着释氏要览三卷○益州进沙门仁赞释氏会要四十卷○仁宗。三藏惟净进新译经音义七十卷○三藏惟净。进新译大藏目录二帙。赐名天圣译教录。赐光梵大师紫衣○参政王随进删修景德传灯录十五卷○驸马都尉李遵勖广传灯为三十卷。赐名天圣广灯录○沙门契嵩进辅教编定祖图正宗记。敕入大藏。赐明教大师紫衣缣币○徽宗。沙门惟白进续灯录。敕入大藏。赐佛国禅师金襕衣○尚书王古阅大藏撰法宝标目八卷○石门惠洪撰禅林僧宝传三十卷</p>
		

	
	

		</div></div><hr><script charset='utf-8' src='../../js/footer.js'></script></body></html>