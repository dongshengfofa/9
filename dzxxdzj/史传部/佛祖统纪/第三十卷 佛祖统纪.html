<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十卷 佛祖统纪' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十卷 佛祖统纪</center></div><div class='fo'><center>经文出处:来自无量光明网</center><br/><br>
			<p>
	　　<strong>第三十卷 <a>佛祖</a>统纪 </strong></p>
<p>
	　　宋景定四明东湖<a>沙门</a>志磐撰</p>
<p>
	　　三世出兴志第十四</p>
<p>
	　　久远劫来诸佛出世。已粗陈于释迦本纪之前矣。今约三千如来。用明七佛继兴及今佛像末法灭之相。承之以<a>弥勒</a>下生。终之以楼至成佛。乃至星宿未来莫不略录。兹盖克论此方一须弥山南洲之化事。而十方刹土。正可以会通云耳。荆溪师云。必有一人最初先觉。遂以斯道转觉后觉。相续不已觉者滋多。乃有十方三世诸佛。为明此义撰三世出兴志</p>
<p>
	　　梵语劫波。此云分别时节(智论)以人寿八万四千岁。百年命减一年。减至十岁。百年增一年(或云子倍父寿)复增至八万四千岁。如是一减一增为一小劫。二十增减为一中劫。总成住坏空四中为一大劫(新婆沙论)今论过去现在未来三世各一大劫</p>
<p>
	　　过去庄严劫(此劫有成住坏空各二十小劫)</p>
<p>
	　　成二十小劫(每一小劫各一减一增后放此)</p>
<p>
	　　住二十小劫。有千佛次第出世。始自华光佛终至毗舍浮佛(过去七佛。有三佛在庄严劫。四佛在见在贤劫)</p>
<p>
	　　九百九十八尊毗婆尸佛。姓拘利若。父槃头。母婆提。子方膺。侍者无忧。人寿八万岁出世。居般头婆提城。坐波波罗树下<a>说法</a>。三会度三十四万八千人</p>
<p>
	　　九百九十九尊尸弃佛。姓拘利若。父明相。母光曜。子无量。侍者忍行。人寿七万岁出世。居光相城。坐分陀利树下说法。三会度二十五万人</p>
<p>
	　　毗舍浮佛第一千尊。姓拘利若。父善灯。母称戒。子妙觉。侍者寂灭。人寿六万岁出世。居无喻城。坐娑罗树下说法。度十三万人(长阿含经○按<a>菩萨</a>本行经。自毗婆尸等三佛相去。劫数辽远。似不同在庄严劫中。今言七佛者。多准药王经阿含经三世三千佛之义)</p>
<p>
	　　坏二十小劫</p>
<p>
	　　空二十小劫(成住坏四者之相并于后贤劫中见)</p>
<p>
	　　见在贤劫。以多贤人故名贤劫(智论)</p>
<p>
	　　成二十小劫。自过去庄严劫坏空之后。至今</p>
<p>
	　　贤劫初成时。光音天。空中布金色云。遍覆梵天。注大洪雨犹如车轴。积风轮上结为水轮。增长至天住界。雨断水退有大风起。吹水生沫掷置空中。作梵天宫殿七宝间成。水复退下如前风起。吹掷水沫成魔罗波旬宫殿。次造他化<a>自在</a>天。展转至夜摩天宫殿。水复退下。大风吹沫造须弥山四宝所成。复吹水沫造三十三天七宝宫殿。复于山腹造四天王宫。及日月宫天七宝宫殿。及造空居夜叉颇梨宫殿。又于须弥四面作修罗城。七宝庄严。又吹水沫作七金山四大洲八万小洲。周匝安置小轮围山。金刚所成。如是大风吹掘大地渐渐深入。置大水聚成七香水海及大碱水海。又于地下造阎摩罗宫殿<a>地狱</a>住处。如是三千世界一时同成。此外更造大轮围山。包裹此大千界。其中六欲须弥日月四洲。乃至小铁围山。各有万亿。此约经历二十增减次第而成(起世经)</p>
<p>
	　　第一小劫(减增)过去劫坏。一切有情久集光音天中。天众既多居处迫窄。诸福减者应下居</p>
<p>
	　　<a>世间</a>最初有一天子。从光音没来生大梵空殿之中。是为梵王。经一减一增。念言。无有梵子来生我处(梵王先生后没。经成住坏空六十小劫。以此为寿)</p>
<p>
	　　第二小劫(减增)时光音诸天。来生梵世者。为梵辅天(寿四十小劫。即是自成劫第二增减劫。至第一增减劫时没)</p>
<p>
	　　第三小劫(减增)光音诸天。复有来生梵世者。为梵众天(寿二十小劫。即是自成劫第三增减。至住劫第一增减时没。或继此来生者。前后不定则没时亦前后不定也)渐渐下生六欲诸<a>天人</a>趣。以恶业力渐渐下生饿鬼旁<a>生地</a>狱。后成先坏。法尔如斯。时光音诸天福尽来下化生为人。或乐观新地者。光明远照飞行自在。无有男女之相。众共生故。故名众生。地涌甘泉味如稣密。以指试尝遂生味着。失其神足及以身光。世间大闇黑风吹海。漂出日月置须弥山腹照四天下。时诸人辈见出则喜见入则惧。自兹之后乃有昼夜晦朔春秋岁数。终而复始。由耽地味颜色粗悴。地味既隐乃生林藤(楼炭经云两枝蒲萄)复共耽食林藤复隐。便生自然粳稻无有糠[禾*会]。备众美味。此食稍粗残秽在身。为欲蠲除。便在二道。成男女根。情欲多者便为女人。宿习力故便生淫欲。<a>夫妻</a>共住。光音诸天后来生者入母胎中。遂有胎生。是时先造瞻婆大城。乃至一切城郭。自然粳稻朝刈暮熟。刈后随生米长四寸。时众生并取二日粮。乃至取五日粮。渐生糠[禾*会]。刈已不生。众怀忧恼。各封田宅造作田种。其后多有盗他田稻。便相拳斗无能决者。议立一平等王赏善罚恶。便有刀杖杀戮。众共供给号刹帝利(此云田主)自后诸王以此为首。时阎浮提天下富乐安隐。八万郡国人民聚落鸡鸣相闻。无有病患大寒大热。正行十善<a>正法</a>治国。人民爱敬寿极大久(诸经多言。寿极八万四千以为增减之数。不言极久)后王不行正法。其寿渐减。至八万四千岁时。身长八丈。百年命减一年身减一寸。如是减至十岁身长一尺。名为减劫之极。自此之后百年增一年(有经言。子倍父寿者。纵有此事。增减不齐)增至八万四千岁。名为增劫之极。一减一增终而复始。增至八万四千岁时。有金轮王出。七宝千子。治四天下国土丰乐。女年五百岁方嫁。此后凡遇增劫之初。皆有金轮王出世(长阿含经)</p>
<p>
	　　第四小劫(减增)乃至第二十小劫(减增)住二十小劫</p>
<p>
	　　第一小劫(减增)(○光音诸天来生梵世。最初为梵众天者至此寿满二十小劫于此劫殁)</p>
<p>
	　　第二小劫(减增)第三小劫(减增)第四小劫(减增)第五小劫(减增)第六小劫(减增)第七小劫(减增)第八小劫(减增)</p>
<p>
	　　第九小劫(减增)人寿减至五万岁时。第一<a>拘留孙佛</a>出世。姓迦叶。父礼德。母善枝。侍者善觉子上胜。居安和城。坐尸利沙树下说法。一会度四万人</p>
<p>
	　　减至四万岁时。第二俱那含牟尼佛出世。姓迦叶。父大德。母善胜。侍者安和。子导师。居清净城。坐乌暂<a>婆罗门</a>树下说法。一会度三万人</p>
<p>
	　　减至二万岁时。第三<a>迦叶佛</a>出世。姓迦叶。父梵德。母财主。侍者善友。子集军。居波罗柰城。坐尼俱律树下说法。一会度二万人</p>
<p>
	　　减至一百岁时。第四<a>释迦牟尼佛</a>出世。本在一万岁时。为观众生无机可度。至百岁劫末苦逼。故出乎世(长阿含经大智度论)</p>
<p>
	　　减至八十六岁时。尽正法。一千四百年</p>
<p>
	　　按法住记。佛告阿难。我灭度后正法一千年。由女人<a>出家</a>减五百年。像法一千年。末法一万年。善见论云。佛初不度女人。后为说八敬法。还得一千年。法苑云。天人答南山曰。佛锡杖在龙窟中。四十年住。为如来去后。有飞行罗刹。能说十二部经。诈为善<a>比丘</a>。食诸持戒者日别四百。为断此恶故镇龙窟中。复令正法增住四百年。像法增千五百年。末法增二万年</p>
<p>
	　　减至七十八岁。入像法八百年。是为今时正得寿(以佛灭二千二百年为约合减二十二岁。至理宗淳祐十一年。准之)</p>
<p>
	　　减至六十一岁尽像法。二千五百年(解见前文)</p>
<p>
	　　减至三十岁。入末法三千一百年。人长三尺。时饥馑灾起。由人民皆行十恶。草菜米谷五种上味。悉皆隐没。唯煎朽骨共为燕会。若遇一粒粟稗藏护如宝。六七年来天不降雨。尚不得水。何况饮食。人多饿死。郡益空荒。七年七月七日其灾方息。时有一人合集男女有福德者。凡得万人。留为人种。人能行善。所须饮食。天即雨下(杂出阿毗昙论瑜伽对法论中阿含经庄椿录等文)</p>
<p>
	　　减至二十岁。入末法四千一百年。人长二尺。时疾疫灾起。由人行恶复盛。俱遭病死。无人送埋。郡邑空荒。唯少家在。经七月七日其灾方息。唯留万人为种。人持善行。饮食衣服。天即雨下</p>
<p>
	　　减至十岁。入末法五千一百年。人长一尺。女人五月便嫁。时刀兵灾起。由人行恶转盛。各起杀害之心。能行恶者。为人所敬。随执草木瓦石皆成刀剑。更相残害横死无数。亦有厌恶入山隐藏。七日七夜其灾方息。唯留万人为种。人从隐处而出。更互相见。起慈愍心共行善法。衣食所须天即雨下。由能行善寿复增长。复从百年命增一年(已上谓之小三灾。但坏正报。若值大三灾。则依正俱坏也)。南洲人寿至十岁时。刀兵劫起互相诛戮。<a>佛法</a>是时当暂灭没(法住记)</p>
<p>
	　　增至四十九岁时。入末法一万年。月光菩萨出真丹国(即东土震旦也)说法满五十二年。广度众生入<a>涅槃</a>后。首<a>楞严经</a>般舟三昧经先灭不现。余经次第而灭。<a>无量寿经</a>后住百年。大度众生然后灭去(本起经○案无量寿经云。当来之世经通灭尽。我以慈悲哀闵。时留此经止住百岁。其有众生值斯经者。随意所愿皆可得度。南岳愿文云。我今誓愿。持令此经不灭。至弥勒佛出世)</p>
<p>
	　　增至一百岁时。入末法一万五千一百年。南洲人复修善。时十六阿<a>罗汉</a>与诸<a>弟子</a>。复来人中显说无上正法度无量众令其出家(法灭尽经法住记)</p>
<p>
	　　增至二百四十四岁入末法二万九千五百年。法将灭时尚五百岁。一心修此法华三昧。即得六根清净。故知末代亦有入大乘之机(净名疏引普贤观经)</p>
<p>
	　　增至二百四十九岁。时尽末法三万年</p>
<p>
	　　增至七百岁时。十六罗汉弘法已毕(自下人世至今。应五千年说化)以一切经典<a>舍利</a>。收聚起塔。结加趺坐。围绕此塔。俱没于地。是为佛法灭尽之相。自此有千亿辟支佛。出世说法利益众生(法灭尽经○法住记。人寿七万岁时。十六罗汉用七宝造窣堵波。释迦遗身驮都。皆集其内。香花供养作如是言。我先受敕护持正法。及与天人作诸<a>饶益</a>。法藏已没有缘已周。今辞灭度。先定愿力火起焚身。时窣堵波便陷入地住金刚际。尔时释迦正法永灭。从此世间有七百俱胝独觉。一时出现。人寿八万岁时。独觉圣众复皆灭度。次后弥勒如来出现世间○记言七万永灭。去末法太远。今以经云七百岁为正)</p>
<p>
	　　增至二万岁时。铁轮王出独治南洲(俱舍论。金银铜铁轮一二三四洲。铁轮王一洲。金轮王四洲)增至四万岁时。铜轮王出治东南二洲增至六万岁时。银轮王出治东西南三洲</p>
<p>
	　　增至八万四千岁时。金轮王出治四天下。轮王成就七宝。一金轮宝者。若圣王出。天金轮宝忽现在前。轮有千辐天匠所造。轮径丈四。圣王见之手摩轮曰。可向东方<a>如法</a>而转。轮即东转。王将四兵随其后行。东方诸小王来诣拜云。善哉大王。愿于此治。时圣王言。汝等当以正法治化。勿使偏枉。诸王闻之。即从圣王巡行诸国至东海表。南西北方随轮所至亦复如是。二白象宝者。王坐殿上忽现在前。即试习乘其上。清旦出城周行四海食时已还。三绀马宝者。忽然现前。清旦乘行食时即返。四神珠宝者。忽现在前。置高幢上光照一由旬。城中人民皆起作务。谓是昼日。五玉女宝者。忽然出现。颜色端正冬温夏凉。六<a>居士</a>宝者(诸经名典财宝)忽然出现。地中宝藏皆悉知见。七主兵宝者。忽然出现。智谋雄猛专任讨伐。是为轮王七宝成就(长阿含经)</p>
<p>
	　　第十小劫(减增)减至八万岁时。第五弥勒佛出世。时阎浮提其地平正如琉璃境。<a>丛林</a>茂盛高三十里。八万四千众宝小城周遍天下。其中大城名翅头末。七宝楼阁七重行树。园林浴池八功德水。街巷道陌广十二里。其土安隐无有怨贼劫窃水火刃兵饥馑之难。有明珠柱高十二里。光明逾日昼夜常照。香风时来吹珠柱上雨宝璎珞。众人取之以为服用。众宝罗网弥覆城上。风吹宝铃演说归依佛法僧。人身长十六丈。<a>寿命</a>满八万岁。无有中夭。女人五百岁方嫁。日受妙乐深游<a>禅定</a>。如三禅天。人常慈心恭敬和顺。皆由弥勒慈心训导。持不杀故。唯有三病。一者饮食。二者便利。三者衰老。有香美稻一种七获。百味具足入口消化。便利之时地裂生赤莲华以蔽秽气。人民既老自然行诣树下。<a>念佛</a>待尽。生大梵天及诸佛前。有转轮圣王名曰儴佉。七宝千子。四大宝藏满中珍宝。众人见之心不不贪着。各各谓言。释迦佛时往昔众生为此宝故更相偷劫造<a>生死</a>罪。时弥勒菩萨于兜率天宫当下作佛。生大婆罗门家。父名修梵摩。母名梵摩跋提。下生托胎。身紫金色三十二相。坐宝莲华光明无量。身长三十二丈。如黄金山。<a>正念</a>观察苦空无常不乐在家。时儴佉王持七宝台奉上。弥勒受已施诸婆罗门。即便毁坏各共分之。弥勒见此宝台须臾无常。知有为法皆悉磨灭。修无常想。赞过去佛无常之偈。诸行无常是生灭法生灭灭已寂灭为乐。说此偈已出家学道。诣翅头末城外金刚庄严道场龙华菩提树下(枝如宝龙吐百宝华。故名龙华)即于是日初夜降魔成道。释梵四天请转法轮。时儴佉王与八万大臣俱求出家。须[髟/火]自落即成沙门。时弥勒佛与儴佉王等诸比丘僧天龙八部。入翅头末城中央。其地过去诸佛所坐金刚宝座。自然涌出。佛于此座转正法轮。时诸婆罗门长者须达那。今须达长者是。转轮王宝女(即玉女宝)舍弥婆帝。今毗舍佉母是。弥勒亲族须摩提。今善贤<a>比丘尼</a>是。各与八万四千人出家学道。时儴佉王千子俱求出家。唯留一子用嗣王位。弥勒<a>世尊</a>初会于金刚座上说法。九十六亿人得阿罗汉。二会于城外华林园说法。九十四亿人得阿罗汉。三会复在华林园说法。九十二亿人得阿罗汉(西域记。波罗柰国弥勒受记成佛处。佛告弥勒。三会说法。其得度者。皆我遗法植福众生。在家出家。持戒犯戒。皆蒙化导。证果<a>解脱</a>。三会之度。乃化同缘善友)是时弥勒与无量人。登耆阇崛山顶。手擘山峰。摩诃迦叶即从定起。持佛<a>僧伽</a>梨衣授与弥勒。涌身<a>虚空</a>作十八变入般涅槃。收身舍利山顶起塔。弥勒佛住世六万岁。入灭之后。诸天世人收取舍利。于四天下各起八万四千宝塔。正法住世六万岁。像法亦六万岁(杂出弥勒下生经弥勒来时经。弥勒成<a>佛经</a>。贤愚经○菩萨处胎经去弥勒世有五十六亿七千万岁。处处经五十亿七千六十万岁。弥勒下生经。上生经。并云五十六亿万岁。庄椿录。自佛灭取弥勒生。有八百八十万九千二百年。诸说不同。未曾校算)</p>
<p>
	　　十一小劫(减增)十二小劫(减增)十三小劫(减增)十四小劫(减增)十五小劫(减增)此减劫中。自第六师子佛下至欲乐佛凡九百九十四佛。相继出兴。说法度人(药王经俱舍论)</p>
<p>
	　　佛告频婆娑罗曰。过去然灯佛灭后。有一猕猴。见罗汉入定。即取坐具披作<a>袈裟</a>。绕比丘行。比丘定起为说三归<a>五戒</a>求菩提法。猕猴依教受已踊跃<a>欢喜</a>。缘树坠死生兜率天。值一生补处菩萨为说无上道。从是以后值佛无数。于最后身。次弥勒后当成菩提。号师子月佛。今婆须密多是也(师子月佛经)</p>
<p>
	　　十六小劫(减增)十七小劫(减增)十八小劫(减增)十九小劫(减增)</p>
<p>
	　　二十小劫(减增)最后增劫中。第一千楼至佛。以本愿力故出增劫。早出暮灭。是时人多厌世修诸禅定。住劫已极易可化度。但使性是沙门污沙门行。形似沙门被着袈裟。于弥勒佛所。得入涅槃无有遗错(俱舍论大悲经)</p>
<p>
	　　述曰。释迦遗教不了之徒寄诸弥勒。弥勒遗教寄诸九百九十四佛。此诸遗教次第相寄。最后以寄楼至。楼至之世易可化度。苟或不了可谓极钝。极钝之机不免有待星宿之劫。悲夫。佛佛世世得逢遗教。纵未得出犹以为幸。倘因中间造极重恶。长劫无间则与佛相背。此为可痛。如目连入地狱问讯调达。狱卒报云。此有迦叶佛时调达。释迦佛时调达。欲问何者。此虽大权难以情测。权必引实。宁无实报之辈。惟兹末代此土<a>修行</a>有教无证。欲祈易了。莫若专修<a>净土</a>往生之行。则一登无生永居不退。后佛化化正可乘愿来参影响之众。寄言有志当思务进</p>
<p>
	　　拘留孙佛人寿四万岁时出。拘那含牟尼佛。三万岁时出。迦叶佛。二万岁时出。释迦佛百岁时。弥勒佛八万四千岁时。师子佛七万岁时。光炎佛九万岁时。柔仁佛六万岁时。华氏佛五十万岁时。次复有华氏九亿岁时。善月佛七万岁时。现义佛百岁时出(云云)。第一千慧业佛(即楼至之华言)人寿八万岁时出。贤劫千佛过已。六十五劫无佛(此皆一减一增小劫之论)然后有劫名曰大称。往昔择明轮王千子。于此皆同斯劫成最正觉。过是劫已竟。八十劫都无佛兴。然后有劫名喻星宿。往昔择明轮王八万大臣。于斯劫中成最正觉。过是劫已竟。三百劫亦无佛兴。然后有劫名重清净。择明轮王圣后采女成最正觉(贤劫经)</p>
<p>
	　　述曰。俱舍论约三世增减。论三千佛出兴之渐。贤劫经明诸佛出兴。有久有近不定劫数。此有三意。一者佛赴机所说不同。二者结集部别不同。三者传译前后不同。难以和会(此例甚多)然粗论次第取证增减。则必以俱舍为本。慈恩劫章正取此论</p>
<p>
	　　坏二十小劫(减增)火灾坏至初禅(坏劫有火水风大三灾。今贤劫中止论一番火灾。若水风二灾不在贤劫中。后当别释三相)始从地狱终至梵天。有情世间经十九增减。次第坏尽。唯器世间空旷而住。乃至三千世界一切有情都尽。最后一增减劫方坏器世间(世间如器故名)有七日从海底出。大海尽竭须弥崩坏。风吹猛焰烧上梵天。悉成灰烬。乃至三千世界一时烧尽。此为依正俱坏。名为坏劫(顺正理论)</p>
<p>
	　　空二十小劫(减增)。自初禅梵世已下世界空虚。犹如墨穴。无昼夜日月。唯有大冥。如是二十增减之久。名为空劫(俱舍)</p>
<p>
	　　未来星宿劫(千佛出兴如天星宿)。成二十小劫(减增)</p>
<p>
	　　住二十小劫(减增)。此劫中有千佛次第出。始自日光佛终至须弥相佛(药王经)。佛言。我灭度后。若有勤修功<a>德行</a>众三昧称弥勒名行六事法(事<a>六度</a>也)必定得生兜率天上。亦随弥勒下生。阎浮第一闻法。于未来世值遇贤劫一切诸佛。于星宿劫亦值诸佛受菩提记(弥勒上生经)</p>
<p>
	　　坏二十小劫(减增)空二十小劫(减增)○(成住坏空之相并如前释)</p>
<p>
	　　有能一日夜持不杀戒。决定不逢刀兵灾起。能以一诃梨勒果。起殷净心奉施僧众。决定不逢疾疫灾起。能以一搏食施诸有情。决定不逢饥馑灾起。东西二洲无根本三灾。而有相似三灾。谓嗔增盛似刀兵。身羸劣似疾疫。数加饥渴似饥馑。北洲根本相似俱无(新婆沙论)三灾起时复有三种最极衰损。一寿量。谓极至十岁。二依止。谓身量极至一搩手。三资具。谓以粟稗为食中第一。以发为衣中第一。以铁为庄严第一(瑜伽论○搩磔同陟各反周尺。人一尺。佛二尺)</p>
<p>
	　　大三灾者。一大劫终必一火灾起(如前贤劫成住坏空八十小劫。为一大劫)如是经七大劫七火灾。凡七坏初禅。复经一大劫。有一水灾起。坏至二禅。如是七七火灾。相间七水灾。复经七火灾。凡五十六番火坏初禅。七番水坏二禅。复经一大劫。有一风灾起。总之为六十四大劫。为大三灾始终之相(依俱舍论出义)</p>
<p>
	　　初火灾坏初禅者。灾欲起时地狱罪毕来生人中。有定业者<a>转生</a>他方地狱。乃至无有一情。名为地狱已坏。畜生饿鬼阿修罗亦次第尽。是时世间皆行十善。人身之内无有诸虫。与佛身同。以由是时旁生坏故。时此南洲一人无师自然得初静虑(初禅也)从静虑起唱言离生喜乐甚乐甚静。余人闻已皆入静虑。命终并得生梵世中。东西二洲例此应说。北洲根钝无离欲念。命终生欲界天。静虑现前方能离欲。乃至人趣无有一情。名为人趣已坏。时欲界六天。一天自然得初静虑。乃至并得生梵世中。名为欲界已坏。时梵世中一天自然得二静虑(二禅也)唱言定生喜乐甚乐甚静。余天闻之皆入静虑。命终并得生光音天。乃至梵世(大梵天也)已坏。始从地狱终至梵天。经十九增减。有情世间次第坏尽。唯器世间空旷而住。乃至三千<a>三界</a>一切有情同业坏尽。最后一增减劫方坏器世间。于此渐有七日轮出。有大黑风吹海水为两披。初取一日置须弥腹日道中行。草木雕落。次取二日。河渠皆竭。海水渐涸七百由旬。三日出时。恒河俱竭。四日出时。阿耨池竭。五日出时。四大海水七千由旬一时竭尽。六日出时。大地火起靡不烧坏。七日出时须弥山坏众山洞然。风吹猛焰烧上天宫。乃至梵天无遗灰烬。自地火焰烧自宫殿。非他地灾能坏他地。由相引起故说烧上。始从地狱至于梵天。于一增减劫次第坏尽。乃至三千世界一时俱坏。是为火灾坏。初禅火灾过后。世界空虚犹如黑穴。经二十增减之久。大云降雨水长至天。吹<a>风水</a>沫作梵天宫。如是下至地狱如前建立(在前成劫说。杂出长阿含经。因本经。杂心论。显宗论。顺正理论。瑜伽对法论)</p>
<p>
	　　次水灾坏二禅者。当灾起时。地狱饿鬼旁生四洲人趣六欲诸天。次第得生二禅。于二禅中时有一天。自然得三禅定。余天闻之。皆入此定得生三禅。是时二禅中有俱生水界起坏器世间。犹水消盐。一时俱没(有说从三禅边空中。欻然雨热灰水。有说从下水轮涌水上腾)是为水灾坏二禅。水灾过后。如前空二十小劫。如前大云降雨。风吹水沫成光音天宫。下至地狱后成</p>
<p>
	　　三风灾坏三禅者。当灾起时。下地诸趣有情及六欲二禅。次第得生三禅。时有一天。自然得四禅定。余天闻之。皆入此定得生四禅。是时三禅中有俱生风界起。坏器世间。吹诸天宫相拍粉碎。诸大山王亦皆拍碎。如风干肢节悉皆消尽。是为风灾坏三禅(有说。从四禅边欻然风起飘击。有说。从下风轮击风上腾○出顺正理论。瑜伽对法论)如是东方无量世界。或有将坏。或有将成。或有正坏。或坏已空。或有正成。或成已住。乃至十方亦尔。若有情世间。若器世间。业烦恼力所生故。业烦恼增上力所起故(瑜伽对法论)初禅内有觉观火扰乱故。外为火灾所烧。二禅内有喜水扰乱故。外为水灾所漂。三禅内有出入息风扰乱故。外为风灾所坏。四禅不定相续随彼天生宫殿俱起。若天命终宫殿亦没(杂心论)。四禅内外过患一切皆无(涅槃经)劫劫皆坏初禅者。为顺初禅一劫寿故。次经八劫方坏二禅。为顺二禅八劫寿故。次经六十四劫方坏三禅。为顺三禅六十四劫寿故(辅行)</p>
		

	
	

		</div></div><hr><script charset='utf-8' src='../../js/footer.js'></script></body></html>