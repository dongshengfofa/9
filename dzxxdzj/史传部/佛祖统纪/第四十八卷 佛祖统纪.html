<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四十八卷 佛祖统纪' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四十八卷 佛祖统纪</center></div><div class='fo'><center>经文出处:来自无量光明网</center><br/><br>
			<p>
	　　<strong>第四十八卷 <a>佛祖</a>统纪 </strong></p>
<p>
	　　宋咸淳四明东湖<a>沙门</a>志磐撰</p>
<p>
	　　法运通塞志第十七之十五宁宗(光宗子。母慈懿皇后李氏十月十九日瑞庆节永茂陵)</p>
<p>
	　　庆元三年。荆门军申忠翌郎赵善莹状。当阳县玉泉山景德禅寺为隋智者禅师开山道场。蜀将军关王奉智者为师。祈祷屡应。乞赐加封。敕宣赐灵惠大师</p>
<p>
	　　嘉泰二年。余杭南山白云庵道民。沈智元。乞赐敕额。臣寮言。道民者。游堕不逞。吃菜事魔。所谓奸民者也。自植党与十百为群。挟持妖教聋瞽愚俗。或以修路建桥为名。或效诵经焚香为会。夜聚晓散男女无别。所至各有渠魁相统。遇有诤讼合谋并力。厚啖胥吏志在必胜。假名兴造自丰囊囊。创置私庵以为逋逃渊薮。智元伪民之魁。左道惑众。揆之国法罪不胜诛。张枃帅京之日。屡与邻寺互论已判。道人私庵合照前降指挥拆除。今智元又敢妄叩天阍玩侮朝廷。若此为甚。昔传五斗米道者。始托黄老分遣<a>弟子</a>。周游四方转相诳诱。其后数十万众。同日窃发汉室遂微。今此曹若不防闲。何所不至。欲下临安府将智元等重行编窜。籍其物业以为传习魔法。玩视典宪者之戒。寄居势家认为己产。盖庇执占者。台谏指名以奏。制可</p>
<p>
	　　述曰。尝考夷坚志云。吃菜事魔三山尤炽。为首者紫帽宽衫。妇人黑冠白服。称为明教会。所事佛衣白。引经中所谓白佛言<a>世尊</a>。取<a>金刚经</a>一佛二佛三四五佛。以为第五佛。又名末摩尼。采化胡经乘自然光明道气飞入西那玉界苏邻国中降诞玉宫为太子<a>出家</a>称末摩尼。以自表证其经名二宗三际。二宗者。明与暗也。三际者。过去未来现在也。大中祥符兴道藏。富人林世长。赂主者使编入藏。安于毫州明道宫。复假称白乐天诗云。静览苏邻传。摩尼道可惊。二宗陈寂默。五佛继光明。日月为资敬。乾坤认所生。若论斋絜志。释子好齐名。以此八句表于经首。其修持者正午一食。裸尸以葬。以七时作礼。盖黄巾之遗习也(尝检乐天长庆集。即无苏邻之诗。乐天知佛。岂应为此不典之词)</p>
<p>
	　　嘉定四年闰二月。丞相钱象祖薨于<a>天台</a>里第。象祖之守金陵。尝问道于保宁全无用。后于乡州建接待十所。皆以<a>净土</a>极乐名之。创止庵高僧寮为谈道之处。自左相辞归。益修净业。是月得微疾。僧有问起居者。则曰。不贪生不怖死。不生天不生人。唯当往生净土耳。言讫趺坐而化。时天鼓震响异香芬郁。未终之前。郡人子女同梦空中声云。钱丞相当生西方莲宫为慈济<a>菩萨</a></p>
<p>
	　　理宗(嘉定十四年。诏以太祖下十一世与莒。赐名贵诚。立为皇弟沂靖惠王。后十七年封成国公。受遗诏即帝位。正月五日天基节)</p>
<p>
	　　宝庆二年。敕天申万寿圆觉寺。改为天台教。以师赞法师主之</p>
<p>
	　　淳佑六年十一月。临安明庆闻思律师奏。南山澄照律师戒疏业疏事钞等。并大智律师述三部诸记。共七十三卷。乞附入大藏。制可。绩据省部下诸郡经坊。镂板颁行</p>
<p>
	　　淳佑十年三月。臣寮上言。国家优礼元勋大臣近贵戚里。听陈乞守坟寺额。盖谓自造屋宇自置田产。欲以资荐祖父。因与之额。故大观降旨。不许近臣指射有额寺院。充守坟功德。及绍兴新书。不许指射有额寺院。着在令甲。凡勋臣戚里有功德院。止是赐额蠲免科敷之类。听从本家请僧住持。初非以国家有额寺院与之。迩年士夫一登政府。便萌规利指射名刹。改充功德侵夺田产。如置一庄。子弟无状多受庸僧财贿。用为住持。米盐薪炭随时供纳。以一寺而养一家。其为污辱祖宗多矣。况宰执之家所在为多。若人占数寺。则国家名刹所余无几。官中一有科需。则必均诸人户。岂不重为民害。臣愚欲望睿旨申严旧制应指占敕额寺院并与追正。仍从官司请僧。庶以杜绝私家交通寺院贿货之弊。制可</p>
<p>
	　　天台沙门思廉。致书于杜清献公曰。佛嘱国君大臣护持<a>佛法</a>。而反破坏佛法者。有一事最为要。朝廷立法。许大臣为祖父以家财造寺乞额。所以荐福为先亡也。今昧者为之则不然。以祖父玉体之重。不能捐财买山。既已夺取僧蓝之地以为坟。而又欲影占数寺称为功德。举寺中所有诸物而有之。今日发米明日发茶笋。又明日发柴炭。又明日发竹木。甚至于月奉水陆之珍。一有亡僧则必掩取其物。归之私帑。尝闻时贵之言曰。请过功德一针一草皆我家之物。哀哉。彼诚不知<a>常住</a>物业亡僧财物皆属三宝。侵夺之者。若主若仆必招苦报。其于安厝祖父之体魄。宁不贻三涂之恶报乎。吁占夺伽蓝欺君也。葬父僧地陷父也。自为不法贼己也。以不法教子弟。累人也。欺君者不忠。陷父者不孝。贼己者不智。累人者不仁。如此以为人。是诚何人哉。今名胜道场效尤而夺取者几遍诸郡。一属功德则使庸缪之辈以居之。方竭力奉承之不暇。又宁能辨清供以安广众乎。以故寻师问道者。翩翩南北。但能嗟时事之不然而已。区区愚衷欲望大丞相明察积弊检准旧法。凡宰执之家。除四明大慈七山。史氏自造请额合格外自余占夺有额旧寺者。专令台部置司行下诸郡从实供析悉与拘回。并从所属州郡给帖住持。仍厘正在前侵占山林屋宇归还各寺。子弟有敢与住持交通如前侵占者。许杂人密告台部追捕干吏断刺。号令住持勒令罢道。清整法门申明朝宪。诚有在于大丞相奉行之力。不为物论动摇为可耳。云云</p>
<p>
	　　端平元年。<a>灵山</a>守愚法师奏。四明延庆法智大师。中兴天台一家教观。所著记钞二百余卷。乞入大藏颁行。制可</p>
<p>
	　　端平三年。四明沙门海印删修陆师寿宝珠集。续集净业有验者。名净土往生传十二卷(志磐删为净土立教志。凡三卷。入统纪中。最为简要)</p>
<p>
	　　以师赞法师开山弘传天台教观</p>
<p>
	　　端平元年。灵山守愚法师奏。四明延庆法智祖师中兴天台教观所著记钞二百余卷。乞入大藏颁行。制可</p>
<p>
	　　三年。四明沙门海印删修陆师寿宝珠集。续集净业有验者。名净土往生传十二卷(志磐删为净土立教志。凡三卷入统纪。最为详简)</p>
<p>
	　　嘉禧元年太后王氏薨。诏径山师范禅师入对修政殿。赐金襕<a>袈裟</a>。宣诣慈明殿升座<a>说法</a>。上垂帘而听。赐号佛鉴。恭圣仁烈皇帝升遐。仍诏师范升座。既而乞归山林。复赐圆照之号。淳祐元年上梦观音大士坐竹石间。及觉命图形刻石。御赞曰。<a>神通</a>至妙兮隐显莫测。功德无边兮应感奚速。时和岁丰兮祐我生民。兵寝刑措兮康此王国。仍书广大灵感四大字。加于观音圣号之上。又书<a>心经</a>一卷。御书圣教序并玉手炉赐上<a>天竺</a>同庵宪法师。补左右街都僧录。新上天竺五百<a>罗汉</a>阁。御书超诸有海四大字以赐</p>
<p>
	　　绍定二年。有旨。以禳禬事宣上天竺主。僧赴南水门引见柏庭。在假智觉居首座。得旨代入竣事。玉音褒嘉。赐赉甚渥诏法昭法师住下天竺。寻迁上天竺。补右街鉴义。赐<a>佛光</a>法师。进录左街赐金襕袈裟。召见倚桂阁对御称旨。时集庆寺新成。有旨命法照开山力辞。举白莲观主南峰诚法师以代。明年诚公入寂。诏佛光兼住持。转左右街都僧录。御书晦岩二大字赐之。又于天基节召见延和殿讲<a>华严经</a>。大书灵山堂以赐。东宫成引见复古殿讲般若经。并赐紫金襕衣。斋于明华殿</p>
<p>
	　　五年。诏云间文果住下天竺寺。遣中使赍御奁。赐无量寿佛像建阁。严奉奎章大书其扁昭回云汉。时上竺虚席。京兆端明赵公与权奉无以易文果。诏曰可。是岁天旱。请观音大士出明庆寺。师入奉谢。御驾幸寺请祷。师启白词意简切。上契宸衷。驾回而雨。即颁左街僧录。及佛慧大师之号</p>
<p>
	　　淳祐六年十一月临安明庆寺闻思律师奏南山澄照律师戒疏业疏事钞等。并大智律师述三部诸记共七十三卷。乞附入大藏。制可。续省部下诸郡经坊镂板颁行</p>
<p>
	　　七年。赐上天竺法照。座下衣紫者六。度僧二。修造祠牒十本</p>
<p>
	　　八年。葬贵妃贾氏于<a>小麦</a>岭之积庆山南。建寺曰崇恩演福。育王山笑翁禅师奉诏住景德灵隐禅寺。再诏移净慈。不赴遂入寂</p>
<p>
	　　九年。重彩上天竺观音大士。饰七宝璎珞。加赐金钱</p>
<p>
	　　十年。臣寮上言。国家优礼元勋近贵戚里听陈乞守坟寺额。盖谓自造屋宇自置田产。欲以资荐祖考。因与之额。故大观降旨不许近臣指射有额寺院着在令甲。凡勋臣戚里有功德院。止是赐额蠲免科敷之类。听从本家请僧住持。初非以国家有额寺院与之。迩年士夫一登政府。便萌规利指射名刹改充功德。侵夺田产如置一庄。子弟无状多受庸僧财贿用为住持。米盐薪炭随时供纳。以一寺而养一家。其为污辱祖宗多矣。况执政之家所在为多。若人占数寺。则国家名刹所余无几。官中一有科需。则必均诸人户。岂不重为民害。臣愚欲望睿旨申严旧制。应指占敕额寺院。并与追正仍从官司请僧。庶以杜绝私家交通寺院贿货之弊。制可。天台沙门思廉致书于杜清献公曰。佛嘱国王大臣护持佛法。而反破坏佛法者有一事最为要。朝廷立法许大臣为祖父以家财造寺乞额。所以荐福于先亡也。今昧者为之则不然。以祖父玉体之重不能捐财买山。既已夺取伽蓝之地以为坟。而又欲影占数寺称为功德。举寺中所有诸物而有之今日发米。明日发茶笋。又明日发柴炭。发竹木。甚至于月奉水陆之珍。一有亡僧。则必掩取其物归之私帑。尝闻时贵之言曰请过功德。一针一草皆我家之物。哀哉彼诚不知常住物业亡僧财物皆属三宝。侵夺之者。若主若仆必招苦报。其于安厝祖父之体魄。宁不贻三涂之恶报乎吁占夺伽篮欺君也。葬父僧地陷父也。自为不法贼己也。以不法教子弟累人也欺君者不忠。陷父者不孝。贼己者不智。累人者不仁。如此以为人。是诚何人哉。今名胜道场效尤而夺取者。几遍诸郡。一属功德。则使庸谬之辈以居之。方竭力奉承之不暇。又宁能办清供以安广众乎。以故寻师问道者翩翩南北。但能时事之不然而已。区区愚衷欲望大丞相明察积弊检准旧法。凡宰执之家除四明大慈七山。史氏自造请额合格外自余占夺有额旧寺者。专令台部置司行下诸郡从实供析悉与拘回。并从所属州郡绐帖住持。仍厘正在前侵占山林屋宇归还各寺。子弟有敢与住持交通如前侵占者。许杂人密告台部追捕干史断刺。号令住持勒令罢道。清整法门。申明朝宪。诚有在于大丞相奉行之力。不为物论动摇为可耳</p>
<p>
	　　十一年诏佛光法师法照。宣见倚桂阁从者千指。上首慧鉴举行炽盛光忏法。为皇女延昌公主祈禳。赐斋弊丹剂</p>
<p>
	　　宝祐元年皇后谢氏功德寺成。命撰额曰嘉德永寿。以首座宝鉴大师时举应诏补右街鉴义。开山弘传天台教观。三月赐度牒二十本米四百石修上天竺观音堂</p>
<p>
	　　二年天基节。上御延和殿。命佛光法师讲华严经。皇情大悦曰。自是不同。上问无诤三昧。师曰。天亲论解云。无诤者无欲也。有欲则有诤。<a>须菩提</a>不但得无诤三昧而已。又于无诤三昧之人之中最为第一上首。宜之为亲制观音殿记。御书登石</p>
<p>
	　　景定四年诏祖印法师住上天竺。补右街鉴义。退归旌德教寺。复诏妙铦法师住上天竺。补左右街僧录。五年诏古源清法师入内道场忏祷有验。赐祥应大师之号。复讲法华于福宁殿赐紫衣</p>
<p>
	　　六年诏建经钟二楼于上天竺</p>
<p>
	　　度宗(初名孟[启-口+山]。福王与苪之子。理宗子多而不育鞠。孟[启-口+山]于官改名敄。又名樭。立为皇子封忠王。已而建储名璇。即帝位)</p>
<p>
	　　咸淳元年诏净慈虚堂愚禅师住径山。○九月诏佛光照法师再住上天竺。法堂绘事方新宜昭揭先帝白云御书录状闻奏。诏中天竺虚舟普度禅师住景德灵隐寺咸淳癸酉八月十五日佛光照法师示寂。敕赐天岩塔院。谥普通大师。塔曰慈应</p>
<p>
	　　少帝(讳显。度宗之子。母全后谢太后临朝)</p>
<p>
	　　德祐丙子。大元兵逼临安。起三宫北迁。谢太后至燕京。七年崩封寿春郡夫人全后为尼正智寺。少帝封羸国公。举国归附</p>
<p>
	　　元世祖圣德神功文武皇帝(讳忽都必烈。姓奇渥温氏。蒙古部人。睿宗第四子。庚申即帝位)</p>
<p>
	　　中统元年大赦。普度僧尼。十二月以梵僧八合思八为帝师。授以玉印。统释教事二年于桓州东梁河北之龙冈建开平府。首于城中干艮二隅造两佛刹。曰大乾元寺。曰龙光华严寺</p>
<p>
	　　三年十一月作大佛事于旻天寺七昼夜至元元年甲子都燕。设会度僧。诏国师扮弥绕癹思八。登座授秘密戒○八月命僧子聪同议枢密院事。诏子聪复其姓刘氏。易其名秉忠拜大保参预中书省事。制长生天气力里皇帝圣旨咨尔刘秉忠气刚以直。学富而文。虽晦迹于空门。每潜心于圣道。朕居藩邸。卿实宾僚。侧闻高谊逾二十年。出游遐方几数万里。迨予嗣服须汝计安。不先正名何以厌众。宜从师位兼总政机。可特授光禄大夫太保参预中书省事。卿其勉辅朕躬。率先乃属察朝夕之勤惰。审议论之是非。凡有施为并听裁决。伫看成绩别示宠章。准此</p>
<p>
	　　二年。诏谕总统所僧人通五大部经者为中选。以有德业者为州郡僧录判正副都纲等官。仍于各路设三学讲三禅会</p>
<p>
	　　三年正月。敕僧道祈福于中都寺观。设以僧机为总统居庆寿</p>
<p>
	　　四年。诏以新制蒙古字颁行天下。初上命帝师八合思八制蒙古新字。其字仅千余。其母凡四十有一。其相关纽而成字者。则有韵关之法。其以二合三合四合而成字者。则有语韵之法。而大要则以谐声为也。至是诏颁行之</p>
<p>
	　　六年十一月。作佛事于太庙七昼夜</p>
<p>
	　　七年诏请胆巴金刚上师住持仁王寺。○十二月。建大护国仁王寺于高良河。敕更定僧服色</p>
<p>
	　　八年五月。修佛事于琼花岛。○十一月建国号曰大元。取<a>周易</a>大哉乾元之义。以明资始之功</p>
<p>
	　　九年。集都城僧诵<a>大藏经</a>九会</p>
<p>
	　　十四年。建大圣万安寺。○二月诏以僧元吉祥怜真加加瓦并为江南总摄掌释教。除僧租税。禁扰寺宇者</p>
<p>
	　　十五年正月旦设会斋僧大赦。玉泉等五老蒙恩得度</p>
<p>
	　　十七年。大元帝师癹思八示寂。翰林学士王磐等奉敕撰行状曰。皇天之下。一人之上。开教宣文辅治大圣至德普觉真智佑国如意大宝法王西天佛子大元帝师班弥怛拔思癹帝师。乃土波国人也。生时诸种瑞应具详家谱。初土波有国师禅怛湿乞答。具大威神。累叶相传。其国王世师尊之凡十七代。而至萨师加哇。即师之伯父也。乃礼伯父为师。秘密伽陀一二千言过目成诵。七岁演法。辨博纵横犹不自足。复遍咨名宿钩玄索隐。尽通<a>三藏</a>。癸丑师年十五。世祖皇帝龙德渊潜。师知真命有归。驰驵径诣王府。世祖宫闱东宫皆禀<a>受戒</a>法。特加尊礼。戊午师年二十。释道订正化胡经。道不能答。自弃其学。上大悦。庚申师年二十二。世祖登极建元中统尊为国师。授以玉印。任中原法王。统天下教门。辞帝西归。未期月召还。庚午师年三十二。时至元七年诏制大元国字。师独运摸画作成称旨。即颁行朝省郡县遵用迄为一代典章。升号帝师大宝法王。更赐玉印统领诸国释教。旋又西归。甲戌师年三十六。时至元十六年。皇上专使召之。岁抄抵京。王公宰辅士庶离城一舍。结大香坛。设大净供。香华幢盖。大乐仙音罗拜迎之。所经衢陌皆结五彩翼其两傍。万众瞻礼若一佛出世时则大兵飞渡长江。竟成一统。虽主圣臣贤所致。亦师阴相之力也。为真金皇太子说器世界等彰所知论。寻又力辞西归。皇上坚留之不可。庚辰师年四十二。时至元十七年十一月二十二日示寂。上闻不胜震悼。追怀旧德建大窣睹波于京师。宝藏真身<a>舍利</a>。轮兴金碧无俦</p>
<p>
	　　十八年。特奉圣旨。僧道二家辩折除<a>道德</a>经是老子真实经旨。其余皆后人造作。谎说多有诋毁释教。偷窃佛语更有收拾阴阳医药诸子等书。往往改移名号。传注讹舛失其本真。伪造符咒。妄言佩之。令人商贾倍利<a>夫妻</a>和合犹如鸳鸯。子嗣蕃息男寿女贞。诳惑万民非止一端。欲贪图财利诱说妻女。其有教人非妄。佩符在臂。男为君相女为后妃。入水不溺入火不焚。刀剑不能伤害等语。及令张天师祁真人李真人杜真人试之于火皆求哀请命自称伪妄。不敢试验。今议得除<a>老子道德经</a>外随路。但有道藏说谎经文并印板。尽行焚毁。如有爱<a>佛经</a>的做和尚去者。不愿为僧娶妻为民去者。若所在官司不行用必拘刷。与隐藏之人一体要罪过者</p>
<p>
	　　二十二年。敕建焚毁诸路伪道藏经之碑。翰林院臣唐方杨文郁王构李谦阎复李铸王磐奉敕撰。十月壬子集百官于悯忠寺焚道藏伪经杂书。遣使诸路俾遵行之。命翰林直学士知制诰同修国史臣张伯淳撰至元辩伪录函序。时江南释教都总统永福大师杨琏真佳大弘圣化凡三载。恢复佛寺三十六所</p>
<p>
	　　二十五年正月十九日。江淮释教都总统杨琏真佳集江南教禅律三宗诸山至燕京问法。<a>禅宗</a>举云门公案。上不悦。云梦泽法师说法称旨。命讲僧披红袈裟右边立者。于是赐斋香殿。授红金襕法衣。锡以佛慧玄辩大师之号。使教冠于禅之上者自此。上尝问帝师曰。造寺建塔有何功德。师曰。福荫大千。由是建仁王寺。一日帝师齐竟天雨金华。上曰。何故有此祥瑞。师曰。陛下心华内发。天雨金华赞叹。帝问蜀僧元一曰。孔老徒众何以至少。如来徒众何以至多。一曰。富嫌千口少。贫恨一身多。帝设资戒大会。随处放光。帝问帝师曰。光从何来。师曰。感应道交佛光应现。帝召十高僧于内殿供养。帝瑞坐不动。诸大德默然。帝曰。此是真实功德。又万几之暇自持数珠课诵施食。谓群臣曰。朕以本觉无二真心治天下。如观海东青取天鹅心无二。故自有天下。寺院田产二税尽蠲免之。并令缁侣安心办道。世祖实录百余篇。字字句句以弘教为己任</p>
<p>
	　　二十八年宣政院上天下寺院四万二千三百十八区。僧尼二十一万三千一百四十八人。帝在位三十五年。寿八十。国语曰薛禅皇帝</p>
<p>
	　　成宗钦明广孝皇帝(讳铁<a>木耳</a>。世祖之孙。裕宗真金第三子。即位于甲午四月十五日。国语完者笃皇帝)</p>
<p>
	　　元贞元年。大赦。是年诏悦堂訚公至阙。入对称旨。赐号通慧禅师。并金襕法衣。上天竺湛堂澄法师入觐上京。赐食禁中。以复天台国清为言。宣政院为奏请。降玺书加护。命弘法师主之。辩正宗绪</p>
<p>
	　　大德元年建临洮寺。世祖尝以五台绝境欲为佛寺而未果。帝继志建寺。赐名万寿佑国寺。命真觉国师文才主之</p>
<p>
	　　三年。命弘济禅师江浙释教总统补陀僧宁一赍诏使日本</p>
<p>
	　　是年夏五月。罢江南诸路释教总统所</p>
<p>
	　　九年琏真监藏卒。赙金五百两。银一千两。币帛万匹。钞三千锭。仍为建塔寺</p>
<p>
	　　十年丙午春。罢江南白云宗都僧录司。汰其民归州县。僧归各寺</p>
<p>
	　　武宗仁惠宣孝皇帝(讳海山。顺宗答剌麻八口长子。国语曰曲律皇帝)</p>
<p>
	　　至大元年发军千五百人。修<a>五台山</a>佛寺。帝幸上都。建佛寺大都。又以银七百五十两。钞二千二百锭。币帛三百匹施昊天寺。建水陆大会。特旨赐元叟端禅师号慧文正辩大师并金襕袈裟。凤山仪法师入觐。高丽沈王璋王以其道行之隆引见大明殿。特命讲经三藏试鸿胪卿加佛智之号。赐金纳失失伽黎。继奉青宫令旨。撰胆巴金刚上师行业。传书成经进同高僧传入藏。赐赉优渥。敕住天竺灵山。名香驲骑络绎于道。锡予无虚月。仍降玺书复台之瀑布教寺</p>
<p>
	　　二年。皇太子言。宣政院先奉旨。欧西番僧人者截其首。詈之者断其舌。此法昔所未闻者。乖国典且于僧无益。僧俗相犯已有明宪。乞更其令。从之。是年禁白莲社。毁其祠宇。以其人还隶民籍。中书省臣言。宣政院奏免僧道也。里可温答失蛮租税。臣等议田有租商有税。乃祖宗成法令。宣政院一体奏免非制也有旨依例征之</p>
<p>
	　　仁宗文英武章皇帝(讳爱育黎拔力八达。顺宗次子。武宗弟也。国语曰普颜皇帝)</p>
<p>
	　　皇庆元年。以西僧藏不班八为国师赐玉印。赐大普庆寺金千两银五千两。钞万锭。西锦彩[弓*殳]纱罗布帛万端。田八万亩。邸舍四百间。又给钞万锭。修香山普安寺</p>
<p>
	　　延祐元年。敕建旃檀瑞像殿。封普庵禅师加号。诏曰。朕闻佛氏以空寂为宗。凡学所遵者宁欲建名号殊称。谓以示天下后世哉。而咸家非此。无以昭尊德乐道之意也。朕自即位以来。闻袁州路南泉山慈化禅寺普庵寂。感妙济真觉昭贶大德慧庆禅师。绍临济之绪。超华严之境德映当代。泽被方来。其道尊显。心切慕之。可加定光之塔曰定光灵瑞之塔。是年秦州普觉法师顺寂</p>
<p>
	　　三年。设水陆大会于金山。命江南教禅律三宗诸师说法</p>
<p>
	　　六年赐大兴教寺僧斋食钞二万锭。乾元寺钞万锭。俾营子钱供缮修之费。帝闻天目中峰明本之道。聘之不至。制金纹袈裟赐之。号为佛慈圆照广慧禅师赐师子院额曰正宗禅寺敕翰林承旨吴兴赵公撰碑。赐径山元叟端禅师佛日普照之号。御史台臣言。白云宗总摄所统江南为僧之有发者。不养父母。避役损民。乞追收所受玺书银印勒还民籍。从之。罢总统所及各处僧录僧正都纲司。凡僧人诉讼悉归有司</p>
<p>
	　　七年。中书省臣曰。白云宗总摄沈明仁强夺民田二万顷。诳诱愚俗十万人私赂近侍妄受名爵。已奉旨追夺请汰其徒还所夺民田。其诸不<a>法事</a>宜令核问。有旨。朕知沈明仁奸恶。其严鞠之</p>
<p>
	　　英宗(讳硕德八剌。仁宗嫡子。国语曰格坚皇帝)</p>
<p>
	　　至治元年。诏各路立帝师殿。敕建帝师殿碑。作大佛事于宝慈殿。以西僧牙八剌里为元永延教三藏法师授金印。又命拜住造寿安山寺。又作佛事于光天殿。铸铜为佛像置玉德殿。又修佛事于文德殿。以僧洪为释源宗主。授荣禄大夫。帝幸上都。遣使赐撒思加地僧金二百五十两。银二千二百两。袈裟二万。币帛幡茶各有差。遣咒师朵儿只往牙济班卜二国取佛经。作金塔于上都。藏<a>佛舍利</a>敕天下诸司命僧诵经十万部敕京师万安．庆寿．圣安．普庆四寺。杨子江金山寺。五台山万圣祐国寺。作水陆胜会七昼夜</p>
<p>
	　　三年。诏僧儒书金字藏经。是年召佛海性澄法师至京入对明仁殿。被旨于青塔寺校正经律论三藏。有司供张岁时锡予为礼殊渥。驾幸文殊阁引见问劳赐食。正旦及天寿节。再朝于大明殿。赐以<a>无量寿经</a>。校正事毕。特赐金襕大红衣。加以御用衣段。已给驿券将南还。俄有旨即白塔寺建水陆大会。丞相东平忠献王留升座说法。众咸悦服。事闻宠赉有加。仍降玺书加护。追号佛海大法师。诏凤山子仪法师再住下竺灵山。帝闻天目中峰之道。封香制衣。遣使即其居修敬</p>
<p>
	　　晋王史称泰定帝(讳也孙帖木儿。显宗甘麻剌之长子。裕宗婃孙)</p>
<p>
	　　泰定元年帝次中都修佛事于昆刚殿。命僧作佛事于大内。以厌雷塑马哈吃利佛像于延春阁之徽清亭。修西番佛事于安山寺。六月癸亥作<a>礼拜</a>寺于上都。修黑牙蛮塔。哥佛事于水晶殿。帝受佛戒于帝师。绘八思巴帝师像颁行各省。俾塑祀之</p>
<p>
	　　二年。命西僧作<a>烧香</a>坛佛事于延华阁</p>
<p>
	　　监察御史宋本李嘉宾传起岩言。太尉司徒司空三公之职。滥设僧人。及会福殊祥二院。并辱名爵。请罢之。不报</p>
<p>
	　　中书省臣言。江南民贫僧富。诸寺观田土非宋旧制。并累朝所赐者。仍旧与民均役。从之</p>
<p>
	　　三年。建殊祥寺于五台山。赐田三百顷。以西僧公哥为帝师赐玉印。命帝师作佛事于天源延寿寺。赐钞二万锭。田千顷。中书省臣言。养给军民必籍地利。世祖建宣文弘教寺赐永业。当时已号虚费。而成宗复构天寿万宁寺。较之世祖。用增倍半。若武宗之崇恩福元。仁宗之承华普庆。租搉所入益又甚焉。英宗凿山开寺损民伤农而卒无益。夫土地祖宗所有。子孙当共惜之。臣恐兹后籍为口实妄兴工役。邀福利以逞欲。惟陛下察之。帝嘉纳其言</p>
<p>
	　　四年。皇子允丹藏卜受佛戒于智泉寺</p>
<p>
	　　致和元年。命帝师修佛事于禁中。帝御兴圣殿。受无量寿佛戒于帝师。命僧千人修胜会于镇国寺。诏帝师命僧修佛事于盐官州。仍造<a>浮屠</a>三百十六所。以厌海溢。时江浙行省丞相脱欢公忧之祷于上天竺。广兴佛事。命天岸济法师亲履其地。仍令有司修水陆大会七昼夜。法师咒行沙水。足迹所按土皆凝然○十月皇后亦怜真八剌受佛戒于帝师。禁僧道买田土。违者坐罪</p>
<p>
	　　文宗(讳脱脱帖陆耳。武宗次子)</p>
<p>
	　　天历元年。革行宣政院立十六处广教总官府。命高昌作佛事于延春阁</p>
<p>
	　　二年。建承天护圣寺。帝闻中峰高行。赐谥智觉。塔曰法云。召奎章阁学士虞集命撰中峰塔铭。敕改集庆潜邸建龙翔集庆寺。妙选硕德开山。上天竺佛海澄法师。以笑隐诉禅师首膺其选。特升三品文阶。明年驿召赴阙。入见奎章阁。赐坐问法要。对扬称旨。诏以平江官田一百五十顷赐龙翔寺及崇僖寺</p>
<p>
	　　诏天下诸僧寺田自金宋所有及累朝赐予者悉除其租。其有当输租者仍免其役。僧<a>还俗</a>者听复为僧。武帝忌辰命高丽汉僧三百四十人诵经二藏于崇恩福元寺</p>
<p>
	　　至顺元年。帝及皇后燕王受佛戒。以西僧旭儞迭八答剌班的为三藏国师赐金印。帝幸上都。西僧作佛事于乘舆。命西僧于五台山及雾灵山作佛事各一月。为皇太子祈福。遣使召赵世延于集庆。以泥金书无量寿佛经千部。以泥金书佛经一藏。命西僧于万岁山悯忠阁作佛事</p>
<p>
	　　顺帝(讳妥欢帖陆尔。明宗长子)</p>
<p>
	　　元统元年。禁私创寺观庵院。僧道入钱五十贯。给度牒方听出家</p>
<p>
	　　二年。罢广教总官府复立行宣政院。是年大普庆寺住持善达密的里表奏。以先师明本广录入藏。帝可其奏。加普应国师</p>
<p>
	　　至元三年。征西域僧迦剌麻至京。号灌顶国师赐玉印</p>
<p>
	　　至正元年。命永明寺写金字藏经一藏。免天下税粮</p>
<p>
	　　三年。诏写金字藏经</p>
<p>
	　　四年。右丞相脱脱领宣政院事。诸寺院主僧请复僧司。且曰为群县所苦如坐<a>地狱</a>。脱脱曰。若复僧司何异地狱中复置地狱耶。不许</p>
<p>
	　　六年十二月。复立护国仁王寺</p>
<p>
	　　七年二月。兴圣宫作佛事。赐钞二千锭</p>
<p>
	　　十七年。哈麻及秃鲁帖木儿等阴进西天僧于帝。行房中运气之术。号演揲儿法。揲儿法者华言大喜乐也。又进西蕃僧善秘密法者。帝皆习之。帝在位久怠于政事荒于游宴。以宫女一十六人按舞。名为天魔舞。首垂发数辫戴象牙冠。身被璎珞。大江销金长短裙袄云肩合袖天衣缓带鞋袜。各执加巴剌班之器。内一人执铃杵奏乐。又宫女十一人。练推髻勒帕常服。或用唐帽窄衫。所奏乐用龙笛头管小鼓筝[竺-二+奏]琵琶笙胡琴响板。以宦者长安迭不华领之。遇宫中赞佛则按舞奏乐。宫官受秘密戒者得入。余不得预二十八年国除</p>
<p>
	　　大明皇帝以其知顺天命退避而去。谥曰顺帝</p>
<p>
	　　辽太祖。姓耶律。讳阿保机。国号契丹。都上京。太宗迁都。晋开运二年辽主耶律德元入晋。不一年世宗立。讳阮番。名兀欲。改元天禄。治五年。为燕王迁轨等弑于新州火神淀。穆宗璟即位。名兀律。改元应历。治十八年。为庖人弑于黑山下。圣宗立名隆绪。改元统和。又改开泰。复号大契丹。洪基道宗立。兴宗子也。改元清宁。治四十六年。天祚延禧立。道宗之孙。改元大庆。又改保大。宋童贯与辽叛人马植谋约女真功。辽天祚逃于夹山。擒之封海滨王。送长白山。筑城居之。遂亡。辽自阿保机以梁贞明二年丙子建元神[狦-(狂-王)]。至延禧保大乙已共九主二百一十年</p>
<p>
	　　金太祖。姓完颜。讳阿骨打。扬割太师长子。国号女真。十六年称帝。国改号金。都上京。至世宗都燕。太宗讳晟扬割次子。改元天会。迎请栴檀瑞像到燕京。建水陆大会七昼夜。安奉于悯忠寺供养。熙宗讳亶。太祖嫡孙。改元天眷。诏海慧大师于上京官侧建大储庆寺。普度僧尼百万。大赦天下。又诏海慧清慧二禅师住储庆寺。迎栴檀像于本寺积庆阁供养。海慧迁化。帝奉舍利五处立塔。谥佛觉祐国大禅师。复赐清慧佛智护国大师号并金襕衣。世宗讳雍。太祖孙。改元大定。迁都燕。敕大庆寿寺。诏玄冥顗禅师开山。皇太子降香。赐钱二万沃田二十顷。又诏顗禅师于东京创清安寺。度僧五百。作般瑟吒会。二十年敕建仰山栖隐禅寺于燕京西山。仍诏顗禅师开山设会度僧</p>
<p>
	　　章宗讳璟。显宗允恭之子。改元明昌。诏万松禅师。于禁庭升座。帝亲迎礼。奉锦绮大<a>僧伽</a>黎诣座授施。内宫贵戚罗拜拱跪。各施珍爱。建普度佛事连日。祥云联绵天际。从此年丰讴歌满路。每岁设斋。屡感祥瑞。驾幸燕之仰山。有金<a>色界</a>中兜率境碧莲华内梵王宫之句。承安四年以太后遗命诏下和龙府起大明寺。造九级浮屠。度僧三万。施以度牒及五万人也。束海侯讳允济。世宗第九子。章宗无嗣。群臣举遗诏立之。改元大安。在位四年。栴檀像至金国十二年还上京禁庭供养。金九主一百十九年</p>
<p>
	　　金国志曰。浮图之教。虽贵戚望族。多舍男女为僧尼。在京曰国师。帅府曰僧录。在州郡曰都纲。县曰维那。披剃威仪与南宋等。所赐之号曰大师曰大德。并赐紫。国师服真红袈裟。都纲亦以三年为任。有师号赐紫。无如常僧。维那僧尼讼杖以下决遣之。杖以上者并申解僧录都纲司</p>
		

	
	

		</div></div><hr><script charset='utf-8' src='../../js/footer.js'></script></body></html>