<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十二卷 佛祖统纪' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十二卷 佛祖统纪</center></div><div class='fo'><center>经文出处:来自无量光明网</center><br/><br>
			<p>
	　　<strong>第十二卷 <a>佛祖</a>统纪 </strong></p>
<p>
	　　宋景定四明东湖<a>沙门</a>志磐撰</p>
<p>
	　　诸师列传第六之二</p>
<p>
	　　四明法智法师法嗣(第一世)广智尚贤法师神照本<a>如法</a>师南屏梵臻法师三学则全法师浮石崇矩法师广慈慧才法师广严含莹法师慧因择交法师圆智觉琮法师崇法嗣端法师四明文粲法师丹丘嗣谦法师四明愿彬法师广印智环法师祥符文智法师三衢文炳法师四明用卿法师四明居永法师四明自仁法师崇庆本圆法师<a>天台</a>慧舟法师三衢怀袭法师圆智志豪法师日本源信法师内侍俞源清嗣法二十七人(塔铭)入室四百七十八人(实录)升堂一千人(塔铭)</p>
<p>
	　　法智法师法嗣</p>
<p>
	　　法师尚贤。四明人。赐号广智。依法智学教观。闻讲净名顿悟性相之旨。历事既久遂居高第。天圣六年(仁宗)继法智主延庆。道化盛行。雪窦显禅师闻其名。出山来访。标榜煎茶以申贺礼。人传以为盛事。尝晨入忏堂。见一虎伏几前。师直进展尼师坛于背。寂无所睹。日本国师遣绍良等。赍金字法华为贽。请学轮下三年学成。辞还日本大弘斯道。明道中(仁宗)净觉居<a>灵芝</a>。致书于师。论指要解三千之义。秖是心性所具俗谛之法。未是中道之本。请师同反师承。师援荆溪三千即空假中之文。谓何必专在于假。以辅四明三千俱体俱用之义学者赖之(往复二书并见广智遗编)所著遗编。及释金錍(亡本)。释十类(即扶宗忠师。所录广智传。法智二师口义)翼赞大教至为有功。经体一章尤善发明。续遗妙宗之旨。又尝着阐幽志。以七种二谛消光明诸经之王(四教之正三接之旁)法智是其说。及后作光明记。遂采用之(见口义经体章)</p>
<p>
	　　草庵录言。曾鲁公为广智撰塔铭。而后世无传。当是与寺俱毁于建炎之寇。惜哉</p>
<p>
	　　法师本如。四明句章人。受业本郡国宁。初依法智。于千众中有少俊声。史典词翰有法则。为世所爱。尝请益经正义。法智曰。为我作知事三年却向汝道。暨事毕复以为请。法智厉声一喝。复呼云本如。师豁然有悟。为之颂曰。处处逢归路。头头复故乡。本来成现事。何必待思量。法智肯之曰。向来若为汝说。岂有今日。祥符四年。慈云迁<a>灵山</a>。亲往法智会下。求可为继。法智曰。当于众中自择之。慈云阅视至师即云。斯人可也。师至承天(东山能仁旧名)大振法道。历三十年。众常五六百。法华<a>涅槃</a>光明观无量寿观音别行玄止观金錍观心论等。皆讲说六七过。尝集百僧修法华长忏一年。瑞验屡见。宝历二年七月。驸马李遵勖为请于朝。赐神照法师紫方袍。及赐智者教文四千五百卷。以资讲说。尝于寺西南隅。见一虎睡以杖击之曰。此非汝睡处。虎俯首而去(今白莲寺虎溪亭)后于虎卧处结屋为庵归间其中。先是有五通神居于此。师每禅坐必连床舁行空中。师未尝问。一日五神请曰。师既踞吾居。乞于此向山冈。建祠塑像。已备泥在山矣。师往视冈上。有新泥一垛。以之塑像无所余。师慕庐山之风。与丞相章郇公诸贤结白莲社。六七年来遂成巨刹。乃以能仁山林三之一。指岭为界。以供樵薪。仁宗钦其道。遂赐名为白莲。皇祐三年五月十八日微疾。即升座<a>说法</a>与众诀别。其夕法堂藏阁方丈栋梁皆折。钟鼓击之无声。江上渔人。见云端有僧西向而去。诘旦右胁安庠而逝。时天气盛热异香非常。明年三月。塔全身于寺北。门人启钥视尊容如生爪发俱长。有大莲华产于塔前。寿七十。腊五十三。嗣法处咸等甚众。师尝于天台邑中为众施戒。方秉羯磨忽有光明。自智者塔国清寺赤城山。交射于法座之上。又因供千佛。饭一千贫人。置华于席下。佛座华应不萎而反萎。贫人座华应萎而反不萎。举众为之叹异。尝着仁王忏仪。撰行法经疏至十种境界而止。后咸法师续而全之</p>
<p>
	　　问宣子记曰。嘉定四年春。住山鉴堂谓。师塔当方丈后。狃于<a>风水</a>非宜之说。将迁之。破土数寸香气袭人。棺上产莲华一茎光明奕奕。暨发函慈颜俨然须发长垂。衣被不坏<a>舍利</a>满龛。一众惊叹。于是亟掩藏之。镜庵论之曰。法师血肉之身。衣被之饰。在土二百年而不坏。非夫<a>戒定慧</a>三昧之力所持。畴能若是。人或以轻发祖塔。咎鉴堂者。非夫假此日之启视之。曷足以知法师正报亲依坚固不坏之瑞。为此举者。其祖冥使之乎(观经疏。以华座观为亲依。今以衣被例之)</p>
<p>
	　　法师梵臻(初名有臻真宗特改)钱唐人。具戒之后。即问道四明。见法智最为晚暮。闻讲妙玄文句大有启发。及还乡邑。以不亲授止观为之恨。乃焚香礼像。阅读二十过。以表师承。皇祐三年初居上竺。明年有旨迁金山。熙宁五年。杭守吴侍读闻师名以南屏兴教延之。每当讲次。综括名理贯穿始终。举一义则众义洽然。穷一文则诸文允会。当时强记者。因集以成类。初集类之作。由法智讲授散引诸文。有仁首座者。录为五类。既而净觉增其二。括苍聪师加其三。佛慧才师重检诸文节为十类。四明吉师随诸部帙各为诠次。广智见之曰。类集之行得失相半。得在知其纲要。失在昧其起尽。暨师兴教之席。群峰泰初。诠为高座绪余。超果会贤。别立悬叙消文。一一文下开示来意正释观心。号为南屏一家(<a>天竺</a>韶师曰。碎割法身讹误后学去也。樝庵书与无相昕。力勉勿传。有醍醐化糟粕法藏变鬼火之语)吴公当休沐必往听法垂绅正笏立于阃外。师未登座终不入。师夜赴请。见妇人在前。问之则曰。妾有哀恳请师到家。师从之至其门。见数人拽此妇置床上。举大刀斫之如泥沙。少时复活。泣曰。妾生前善切脍。今受此报。欲求济度故敢仰屈。师为授戒遂不复见。每与净觉辨论教门。陈辞有司。乞筑高台竖赤幡。放西竺圣师与外道捔胜义堕者断首截舌悬之幡上。郡侯睹师法战之锐。就辞解之曰。行文制作臻不及岳。强记博闻岳不及臻。师虽自此弭兵。闻者莫不凛凛。东坡初来杭与师最厚。后为郡而师已逝。见其行状曰。此文虽工。未道此老大过人处。吾尝与语。凡经史群籍有遗忘。即应声诵之。崇宁中。谥实相法师</p>
<p>
	　　法师则全。字叔平。四明施氏。依报国<a>出家</a>。即造法智学教观。时南湖竞推十大<a>弟子</a>。师为之冠焉。旁通书史尤善著述。性直气刚敢言人失。人以是畏之。住三学三十年。郡守郎简尤加敬。尝谓人曰。叔平才气凛然。若以儒冠职谏诤。岂下汉汲黯唐魏征我朝王元之耶。庆历五年夏。别众坐亡。弟子若水。立碣于延庆。师所述四明实录。人谓。蔡邕作郭有道碑也(后汉郭林宗。举有道。不应既卒。蔡邕为碑文谓卢植曰。吾为碑多矣。皆有惭德。唯郭有道。无愧色耳)</p>
<p>
	　　述曰。广智赵清献为撰碑。三学亡。弟子水师为立碣。此二文。必大有可记者。今二石既无存。于是二师行业不可知。后人立传只仿佛耳。吁可惜也</p>
<p>
	　　法师崇矩。三衢人。来<a>学法</a>智。妙达教观之道居第一座。法智坐听其讲曰。吾道有寄矣。初赴黄岩东禅讲。法智寄书勉之曰。立身行道世之大务。谦为德柄汝当坚执。此外更宜博究五经雅言。俾于笔削之间不堕凡鄙。当效圆阇梨之作也。未几还三衢。受本业景德讲浮石。主者元勋问从真起妄义。一言有契。愿回禅居永为传教之地。郡为敷奏。有旨俞其请。乃大开斋堂以安学众。日谈止观夜讲光明。复于一时率众<a>念佛</a>。尝以法智融心解于义未尽。广致难问。法智乃收及三辈。以免相违。真庙时。游方至京师。上闻其名。召至内殿。讲<a>四十二章经</a>盛谈名理。上心大悦。赐紫方袍金币香药。既而回天竺。众留贰讲。久之复归故里。慈云授以香罏如意手书诫辞。奖之曰。汝将转说于亲里也。勉之哉。被忍为衣。入慈为室。处空为座。身远众恼。口寡言论。意防轻慢。慈心授人。是曰三轨。是为四行。名安隐说</p>
<p>
	　　述曰。浮石先学于法智。及赴东禅乃遗以书。当是时已定师资之分矣。后自京回天竺。慈云以犹子待之。故其归里亦授以辞。此见一尊者法门之情无所间然。而古今图谱置之慈云之下。其不审也。若是。今依鉴师录系之四明。览图者毋以为惑</p>
<p>
	　　法师慧才。永嘉乐清王氏。师白鹤山怡芳。祥符覃恩得度(真宗封泰山。诏寺观各度一人)年十三。进受具戒。往学于四明。性识昏钝。常持<a>大悲咒</a>。愿学通祖道。忽于梦中。见梵僧长数丈。脱<a>袈裟</a>与披之呼曰。慧才尽生记吾。翌日临讲豁然开悟。前后所闻一时洞晓。未几首众四座推服。复谒慈云。北面服勤旦夜不替。治平初。杭守沈遘。讲住法慧宝阁。二十年始终一节。太尉卢公奏赐广慈之号。浮石来请勉狥众意。未久退居雷峰塔下。每翘足诵大悲百八为课。又翘足一昼夜诵弥陀号。一夕梦至宝楼宫阙。有告之者曰。<a>净土</a>中品汝所生也。元丰元年春。缁素万指求授大戒。至羯磨时。观音像顶放光辉映讲堂。净慈守一禅师为作戒光记。六年五月二十一日。更衣就座。书偈赞佛曰。吾生净土决矣。泊然而化。塔于庵之右。寿八十六。腊七十三。继其业者。法宗戒珠十人。师貌古而性恬。少言寡欲。时教门异论諠动江浙。师独循循讲训未尝有所臧否。清献赵公道交最密。及镇越寄以诗曰。乞得乡邦乐矣哉。雷峰庵静此徘徊。浙江莫谓音书隔。一日潮声两度来</p>
<p>
	　　法师含莹。受业四明之广严。禀法智教观。深有造诣。时人推为教主。尝以银书<a>法华经</a>。遇佛<a>菩萨</a>名。则用金字。世称为法门至宝。建炎金寇院宇焚荡。于瓦砾中寻获此经不损一字。淳熙间。住山莲止庵。夜闻万人諠哗。惊起视之。则别室遗火。其经藏柱阁上。师冒火取之得无损。人言两遭烈焰皆不灭坏者。远由大乘功德之力。近见教主行愿之所持云</p>
<p>
	　　法师择交。台之黄岩人。学法智得其道。天圣二年。章安慧因。始易为讲院。请师主其席。法智作授辞与之。其略云。今授汝香炉如意用为传法之具。欲汝三学芳馨蔼乎自己。四悉巧意适彼物。宜汝其懋之。勿妄挥秉</p>
<p>
	　　法师觉琮。受业会稽之圆智。依南湖。学成言归。法智寄帖勉之曰。既学山家。必当异于常流。理事合修自他兼济。如此是为智者之子孙也</p>
<p>
	　　法师嗣端。四明人。受业崇法。久亲法智。世称教主。王荆公宰鄞。与师为方外友(荆公有崇法留题云。小亭临水间修篁。郁郁余华席地香。惟愿时人观此境。尽将烦恼作清凉。集中失收)</p>
<p>
	　　法师文粲。四明薛氏。初依兴国令祥师。久之遣入法智室。孜孜教观绵历多载。天圣四年。祥师以经理塔寺有妨示徒。乃付讲于师。法智作授辞以勉之曰。吾观汝为传法之器。故授汝手罏暨郁多罗僧。欲汝一秉一披使德香芳郁寂忍成就</p>
<p>
	　　法师嗣谦。蚤居法智轮下。因有人谓三千是假法以之为难。时广智谓。三千不离实相。实相即是三谛则三谛皆三千也。师服其说。后着修性辨讹。首明三千不专俗谛。及广智答净觉书。乃引师以为证</p>
<p>
	　　法师愿彬。四明人。依法智得旨。唱道有美誉。法智垂终。遗书嘱其隆法</p>
<p>
	　　法师智环。学于法智。杨文公劝法智止其焚躯。作书与慈云。令师往劝住世。法智建<a>放生</a>会。请枢密刘筠撰碑记述。师叠书催之。遂得成文(此下本纪遗失四人)</p>
<p>
	　　法师自仁。听法智讲。录所引诸部名言以为五类。类集之兴自师始。祥符七年夏。法智出教门杂问七章。及四教<a>四谛</a>义。师所答最胜。学者盛传之。后举以首众讲演不倦。谦冲不务名世以此敬之(此下本纪遗失一人)</p>
<p>
	　　法师慧舟。丹丘人。二亲既没。即弃家入道。投四明为学数载。而业成乃曰。法智有训。佛道甚夷。行之惟艰。谓四三昧也。天圣初。结同学十人行大悲行法者三年。结十四人行普贤行法者又三年。初入期。誓于像曰。倘此三昧有成当焚躯以效供养。行法既周。回故里求证神照。照欲全其重愿。喻道俗输香木成大[廿/积]仲夏晦日。神照嘱之曰。法华尊施尔克修之。梵网明晦尔克遵之。惟系心法界。身如火如。则一聚之烬。乃三昧之蕴。喜见精进。以奉净明真供。惟子行焉。师奉教。致谢四众。端坐薪塔。火光属天。了无倾侧。舍利晶耀。求者咸如其愿。乃瘗余骨于山西。衢之祥符怀袭。与师为同学。又同修三昧云(此下本纪遗失二人)</p>
<p>
	　　法师源信。日本国十大禅师也。咸平六年。遣其徒寂照。持教义二十七问。诣南湖求决。法智为其一一答释。照欣领归国。信大服其说。西向礼谢(此下本纪遗失源清一人)</p>
		

	
	

		</div></div><hr><script charset='utf-8' src='../../js/footer.js'></script></body></html>