<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四十卷 佛祖统纪' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四十卷 佛祖统纪</center></div><div class='fo'><center>经文出处:来自无量光明网</center><br/><br>
			<p>
	　　<strong>第四十卷 <a>佛祖</a>统纪</strong></p>
<p>
	　　宋咸淳四明东湖<a>沙门</a>志磐撰</p>
<p>
	　　法运通塞志第十七之七中宗(显高宗第七子)</p>
<p>
	　　神龙元年。诏韶州慧能禅师入京不就○诏天下试经度人。山阴灵隐僧童大义。年十二诵<a>法华经</a>。试中第一。义学止观于左溪。临终坐亡。天乐来迎○敕遣使迎韶州慧能禅师入京行道。师表辞以疾因就赐<a>袈裟</a>瓶钵。以谕主上向慕之意○诏义净<a>三藏</a>。于内道场译孔雀咒王经。御制圣教序以冠经首。上昔居房部。祈念药师如来。遂蒙降祉。因命师译药师七<a>佛经</a>。上自笔受。师译经凡五十六部○中书门下平章事房融贬高州。至南海遇印度沙门般刺密谛。遂止制止寺。译大佛顶首<a>楞严经</a>。融为笔受○九月祀明堂大赦。诏曰。如闻道观皆画化胡成佛之相。诸寺亦画老君之形。两教尊容互有毁辱。深为不然。自今并须毁除。其化胡经屡朝禁断。今后有留此伪经。及诸记录有言化胡者。并与削除。违者准敕科罪。弘道观者。桓彦道表留化胡经。敕曰。朕志在还淳情存去伪。顷以万几之暇寻三教。<a>道德</a>二篇之说。空有二谛之谈。莫不敷畅玄门阐扬妙理。何假化胡之伪。方盛老子之宗。义有乖违。事须除削</p>
<p>
	　　述曰。永嘉谢守灏。述老君实录。引诸书言。老子数数下生。商高宗时生于亳州。乘鹿升天(一也)商纣时降于岐山。至周武王为柱史。昭王二十二年。度关授尹令道德经。西游不反(二也)昭王二十五年。复降于蜀李本官家。二十七年。与尹子会于成都青羊肆。往西域化胡。于于阗国升天(三也。已上并实录引。守灏孝宗时人。林灵素旧徒也)<a>史记</a>定王三年生于楚苦县。为柱下史。<a>孔子</a>朝周问礼。敬王元年入关。为尹令说道德五千言与尹子。西之流沙(四也)此前后降生事迹不可言无。昭定两时皆说为尹令说道德经。若取孔子同时则且以后文为正议曰。驳化胡之伪有九说焉。史记老子传。著书五千言而去。莫知所终。本传注引列仙传云。尹喜老子俱之流沙。莫知所终。今刊行列仙传。乃于流沙下增化胡二字。一缪也。尹子作老子西升经云。闻竺干有古皇先生。吾之师也。今实录不欲师佛。乃改为吾之身也。二缪也。化胡经说。老子至罽宾化胡剃发。当昭王二十七年。是时佛生方二岁。<a>世间</a>未闻有佛。不应罽宾有剃发事。三缪也。伪经又言。老君敕尹子化丈六金身。名曰<a>佛陀</a>。为胡王授<a>五戒</a>。本云化胡。今乃化尹子成佛。四缪也。伪经言。浮图寂灭永为阴灵。神仙飞升长生不灭。本云化胡成佛。不应赞仙毁佛。五缪也。伪经言。老君命梵天烦陀王。以二庄时下生为佛。释迦本降自兜率天。当昭王甲寅岁。既无烦陀之称。又非梵天而降。六缪也。伪经言。尹子化<a>舍利弗</a>宾头卢善女天九十五种等。此诸人自是释迦<a>弟子</a>。不应云尹子所化。造伪经者。亦不知<a>舍利</a>弗为何义。七缪也。实录妄谓。弟子守佛冡者为丧门。罗什改作桑门沙门。老君遣北斗降魔。故称秽迹金刚。又谓。仙道为教外别传。此皆假窃佛经妄立议论。八缪也。实录不识佛寿长远。见光明经<a>寿命</a>短促方八十年。不知何义。便取此言讥佛灭之速。九缪也。老子下为法师上为天主。一切诸天无不事佛。今道家虽欲尊道重天。而立论失理。反成谤佛之咎。可不畏哉。昔王符伪造此经。死堕<a>地狱</a>。阎王诃云。世间伪经毁尽汝罪方脱。今人撰实录者。方盛引伪文。甘与王符同一受罪。可不悲哉(伪经诸说。略见所引。更不别录)北朝魏孝明。唐高宗中宗。屡朝毁除显是伪说。独武后朝八学士议不能区别。尚须细评。故世欲存老子化胡者。当作二说。一审其时。二据其文。何谓审其时。须知佛生于昭王时。老子生于定王时。至景王时孔子朝周问礼于老子。此时在佛后三伯年。可言有佛可言化胡。何谓据其文。列仙传云。老子尹子俱之流沙(古本无化胡字)汉襄楷传云。老子入夷狄为浮图之化。晋高士传。魏典略。西戎传。皆言。老子化戎俗为浮图。隋史。西域传。魏宋云西行记。唐太子实录。皆言于阗有毗摩寺是老子化胡处。唐则天时。沙门慧澄乞毁化胡经。敕刘如睿八学士各为议状。皆言汉隋诸书所载。化胡是实。不当除削。今详诸书。言老子入西域止在于阗葱岭之东。正是胡乡无可疑者。若欲实其事。则当为之语。曰老子本迦叶尊者。释迦遣化东土。先说世间道德五千言。以熟机缘(义见大藏冡墓因缘经并辅行)后反西域。以佛道劝化胡俗令成佛道。如此言之方为合理。昔王符据诸书造经。若独引于阗胡地之国。犹可取信。至广说罽宾维卫。不识此是梵种。胡梵相去二万里。岂当混滥如此。伪说败绩不少。前列九缪。有能立难者。吾当截舌以谢</p>
<p>
	　　二年。敕万回禅师赐号法云公圆通大士○北宗神秀国师示寂于东都天宫寺。谥大通禅师。师得法于五祖。自武后朝召居内道场。至帝礼以国师。宰相张说问法。执弟子礼○二月敕造圣善寺。沙门慧范。补正议大夫。封上庸郡公。法藏慧珍九人。并朝大夫。封县公。官给奉禄。一同正员(奉音凤俸俗)敕菩提流志。于<a>佛光</a>殿译经。上御法筵亲临笔受。百僚侍坐。妃后同瞻○五月赐嵩岳慧安国师紫摩纳衣。度弟子十四人。后三年亡。寿百二十八岁○诏七朝忌辰于内殿设斋行香○圣善寺成。敕上庸公慧范。如银青光禄大夫充寺主。沙门万岁加朝散大夫封县公。充都维那。沙门广清。检校殿中监充功德使</p>
<p>
	　　三年。敕高安令崔思亮往泗州迎<a>僧伽</a>大师。师西域何国人。高宗时来洛阳。行化至泗州。城民贺跋舍宅为寺。师令掘地得碑云。齐李龙舍宅建香积寺。又获金佛。师曰。普照王佛也。因名普照王。上以天后讳改普光王。师既至。尊为国师。出居荐福寺。帝及百僚皆称弟子。度弟子慧俨慧岸木叉。御书寺额○敕文纲律师入大内安居行道○敕菩提流志于西崇福寺译宝积经。修文馆学士武平一充翻经使。卢藏用等润文○诏律师道岸入宫为妃主授归戒。帝至诸师皆避席。岸独长揖。帝高其操。命图形于林光宫。为之御赞</p>
<p>
	　　四年三月三日。僧伽大师坐亡。敕于荐福寺漆身起塔。忽臭气满城。诏令送归泗州。俄芬芳帝里。上问万回。僧伽何人。曰观音<a>化身</a>也。○五月大旱。敕菩提流志于崇福寺结坛祈雨。三日大澍(音注时雨)○诏于化度寺设无遮大会○菩提流志进新译经。帝于林光殿赐斋。观沙门议论。敕画工张训。图翻经大德及众学士于殿壁。亲制赞辞</p>
<p>
	　　睿宗(旦高宗第八子)</p>
<p>
	　　景云元年。高祖旧第兴圣宫有柿树。枯瘁岁久。至是重荣。乃大赦天下。赐百官封爵。普度僧道三万人。帝初受内禅。请法藏法师从受<a>菩萨</a>戒</p>
<p>
	　　二年。敕菩提流志同法藏尘外等。于北苑<a>甘露</a>亭译大宝积经。宰相张说。右丞卢藏用。博士贺知章。中书侍郎陆象先。<a>尚书</a>郭元振。侍中魏知古。润文监护○敕贵妃公主家。始建功德院○法云公万回坐亡。赠司徒虢国公。敕葬西京香积寺。回当则天朝延入禁中赐锦衣。令宫人给侍。庄惠太子生。则天抱示之。回曰。此西域树精养之宜兄弟。安乐公主怙韦后将谋逆。回遇之途。望尘唾之曰。腥气不可近。后安乐果被诛。玄宗在藩谒之。回抚其背曰。五十年太平天子。睿宗为相王每出。回告市人曰。天子来矣</p>
<p>
	　　先天元年。西天沙门婆罗请然灯供佛。帝御延熹门临观。灯轮高二十丈。点金银灯五百盏。望之若华树○菩提流志等进新译宝积经百二十卷。御制圣教序以冠经首○十一月。贤首法师法藏亡。赠鸿胪卿葬神和原</p>
<p>
	　　二年。敕采访使王志愔。应诸郡无敕寺院并令毁拆。初沙门慧云望隋河北有异气。乃入汴州。至司马园池见水中有上天宫阙。欲谋建寺。乃<a>化缘</a>铸丈六<a>弥勒</a>像。贸郑景宅为院。掘地获碑云。北齐天保六年。立建国寺。因名曰建国。志愔至云礼像泣告。像忽放光。志愔以事闻。帝亦预有瑞梦与所奏冥符。以自相王龙飞。因赐名大相国寺○八月能禅师于新州国恩寺坐亡。反葬于韶州曹溪。而建塔焉。世称六祖</p>
<p>
	　　玄宗(隆基睿宗三子)</p>
<p>
	　　开元元年。敕以寝殿材建安国寺弥勒佛殿</p>
<p>
	　　二年正月。自中宗以来贵戚奏度人为僧。富户强丁多削发以避徭役。紫微令姚崇上书请禁度僧。言佛不在外悟之由心。行事利益使苍生安稳。是谓佛理。上从之。命有司沙汰僧尼伪滥者。万二千人。并令<a>还俗</a>。敕百官毋得创寺。民间毋得铸佛写经。须者就寺赎取○二月敕僧道致敬父母。四月罢致敬</p>
<p>
	　　述曰。自晋成帝至隋炀。凡四诏沙门致敬王者。远法师谓。袈裟非朝宗之服。瞻法师谓。僧无敬俗之典。遂寝其事。自唐太宗明皇。凡二诏僧道致敬父母。既时停罢。然不闻当时以何为议。岂不曰若。稽之佛典。<a>出家</a>之士尊居三宝为世<a>福田</a>尚使父母反拜。岂当违佛制而狥一时之立法。停罢之议不出此义。自明皇至我朝。无复为此非议者矣</p>
<p>
	　　三年。诏<a>一行禅师</a>入见。帝咨以安国抚民之道。及出世法要。称为天师(天子之师)帝问。国祚何如。对曰。銮舆有万里行社稷终吉。以金合进曰至万里即开视乃<a>当归</a>少许耳。禄山之乱帝幸成都。至万里桥悟当归之谶。洗然忘忧。终吉者至昭宗而绝。以曾封吉王也</p>
<p>
	　　四年。西天<a>无畏</a>三藏来。先是睿宗闻师名。遣将军史献出玉门迎候。至是帝梦异僧来谒。命图其容于壁。及师入见与壁像不异。帝说[饥-几+希]内道场居之。尊为教主。师译出毗卢遮那等经。密教一宗于兹为盛○日本国遣沙门元昉入中国求法</p>
<p>
	　　七年西天三藏金刚智。循南海至广州。来京师召见。敕居慈恩寺。智传龙树瑜伽密教。所至必结坛灌顶度人。祷雨禳灾尤彰感验○长安罔极寺沙门慧日游西天还。进佛真容梵夹。召见内殿<a>说法</a>开悟帝心。赐号慈愍三藏。法师所经七十国。往返二十年○三月长者李通玄。以华严大经诸家疏义繁衍。乃持新译经往太原高山奴宅造论。经三年。日食十枣柏叶饼一枚。世号枣柏大士。将赍经往韩庄。忽见一虎当道。长者以经置其背。引登方山土龛处其中室无灯烛口出白光炳照制作。有两女子日供食一盘及纸墨。坐亡之日。白光自顶上彻太微。所造论四十卷(藏中有长者事迹一卷)</p>
<p>
	　　八年。北<a>天竺</a>不空三藏。循南海至京师。于慈恩寺传瑜伽大法于金刚智○五月京师人多疫病。医王韦老师施药以救。无不瘥。师每存心发愿。人睹之者病为。上闻之召愈见礼。为<a>药王菩萨</a>。老师者。疏勒国人。西域常衣毳袍腰悬数百胡卢。顶纱巾持黎杖。一黑犬同行。自云已五百年。尧舜殷汤周秦汉唐。凡七度化身来救贫病。其犬一日化为黑龙。背负老师冲天而去</p>
<p>
	　　九年。诏一行禅师造大衍历。刑和璞谓尹愔曰。汉洛下闳云。后八百年当差一日(音叉错也)必有<a>圣人</a>出而正之。今一行造历正其差谬。洛下之言信矣。后六年亡。谥大慧禅师○于阗沙门智严来译经四部○姚崇薨。遗令云。佛以清净慈悲为本。而愚者写经造像冀以求福。汝曹勿效无知子追荐冥福</p>
<p>
	　　述曰。佛道何在。必于伽蓝经像沙门奉法之徒。以寓见之。而后可以行清净慈悲之化。崇不知此道。而且独任虚理以饰陋见。故其当轴也。则禁度僧创寺铸佛写经。其属纩也。则遗令戒儿曹勿举佛事。使得君如魏太武以逞其坚僻之志。则亦当时一崔浩。不令之终也</p>
<p>
	　　十四年。日本国沙门荣睿普照至扬州。奉国主命以僧伽梨十领施中国高行律师。鉴真受其衣。感外国有佛种。遂与睿等附[舟*自]而东。既至。王迎劳之。馆于毗卢遮那殿。请其授归戒。夫人群臣以次禀授。日本律教始行于此</p>
<p>
	　　十五年。敕天下村坊佛堂小者。并拆除之。功德移入近寺堂大者。皆令封闭。公私望风。凡大屋大像亦被残毁。敕下豫州。新息令李虚方醉而州符至。大怒约胥正敢毁拆者斩。虚行事多违戾。非有意全佛屋也。后病死。既敛闻棺中指戛声。母促开之乃生。时暑月身颇疮烂月余方愈。自言。初为两吏拘至王庭。见前新息吏。亡经年矣。谓虚曰。长官杀害为心。今当受报。虚闻大惧请救。吏曰。去岁拆佛堂。长官界内独全。此功德弥天。不合此间追摄。王若问但以此对。顷之见王。有人持一通案。吏读曰。李虚专学割羊脚。合杖一百仍割身肉。虚曰。去岁敕毁佛堂。虚界内独存之。愿此功德以折前罪。王惊曰。审有此不。吏白有福簿在天堂。王令检之。吏读曰。去年毁拆佛堂。新息一县独存。合折一生无数<a>罪恶</a>延年三十。言毕罪簿火出焚之略尽。乃敕两吏送还。后三十无疾而终(太平广记)○菩提流志亡。年百五十六岁。谥一切遍知三藏。赠鸿胪卿○房琯为卢氏宰。道士邢和璞与之出游。过夏口入废寺坐古松下。使人掘地得瓮中所藏娄师德与永禅师书画。谓琯曰。颇忆此耶。琯恍然悟前身为永师也○遂州任善病亡。同数俗人一僧俱至阎王所。僧曰。常诵<a>金刚经</a>。王即合掌。忽有五色云迎僧升天。冥官谓善曰。汝亦曾诵二十一遍。即令放还。又涟水赵璧入京举选。路逢亡妻。言今在冥司受罪不可言。我衣装在阿家处。可取卖造金刚经一部。璧如其言。始及半卷因过墓所。见老人称是地主。曰汝妻昨日已得生天(金刚感验录)</p>
<p>
	　　十七年。敕天下僧尼三岁一造籍(供帐始此)</p>
<p>
	　　述曰。出家学道要在从师<a>受戒</a>。为之制初未尝挂名于官籍。自汉明至唐初莫不皆然。至则天延载始令二众隶祠部。而明皇正观始令三岁造籍。肃宗至德复令鬻牒。谓之香水钱。逮我本朝南渡则又创免丁之赋。谓之清间钱。嘻律言非我所制。余方为清净者不得不行。岂如来以佛眼观末世为吾徒者。当勉顺国法乎。嘻</p>
<p>
	　　十八年。左溪朗禅师为荆溪湛然禅师说止观法门○诏天下寺观。建天长节祝寿道场○西京崇福寺沙门智升。进所撰开元释教录二十卷。以五千四十八卷为定数。敕附入大藏○武功县丞苏圭。常诵金刚经。合家五十口皆蔬食。妻崔氏以瘦悴窃食肉。变为骨骾。气绝敛十日。复苏言。见阎王责曰。汝夫是<a>肉身菩萨</a>。何为盗食肉。赖有诵经之功。延寿二十年。可归以语诸人。时帝闻之。亦发心持经。从化者甚众○沙门海通于嘉州大江之滨凿石为弥勒佛像。高三百六十尺。覆以九层之阁。扁其寺曰陵云</p>
<p>
	　　二十年。金刚智三藏亡。谥灌顶国师。弟子不空三藏奉遗教。复回天竺至师子国。遇龙树受十八会灌顶之法及经论五百余部○初是西晋时有僧义兴。于鄮县东南三十里山谷间立佛祠于岩上。至是高僧法睿案故迹造精舍于山之东麓。秘书万齐融建多宝塔于西南隅。师居其处日诵法华。感太白化天童送供。夜绕塔行道。人见师身与塔齐。因号太白禅师。名其山曰天童(世传启禅师开山者误)○敕末尼本是邪见。妄托<a>佛教</a>。既是西湖师法。其徒自行。不须科罚</p>
<p>
	　　述曰。佛言。九十六种外道。佛道为正。是知余皆邪法无足议者。末尼既是邪见。朝廷便须禁止。今乃纵其自行不加科罚。曾不思此立有染其习者。邪以传邪适足为<a>佛法</a>之混滥。嘻不知当时君臣。何其不能区别耶</p>
<p>
	　　二十一年。南山道宣律师出删定四分戒本。出家之士得以诵习</p>
<p>
	　　二十三年。无畏三藏示寂。塔于龙门之西山</p>
<p>
	　　二十四年。敕颁御注金刚般若经于天下○中书奏令天下僧尼隶鸿胪寺○吴道玄字道子。妙穷丹青。大略宗张僧繇。上召入供奉。于景公寺画地狱变。都人咸观皆惧罪修善。两市屠沽不售(今世有石本道子观音)</p>
<p>
	　　二十五年。敕僧尼仍隶祠部。道士隶宗正寺。以李宗属皇籍也</p>
<p>
	　　二十六年。敕天下诸郡立龙兴开元二寺○沙门法秀梦异僧劝置袈裟五百领施回向寺及觉异之。遂丐人造及其数。忽一日遇僧曰。吾导汝入回向寺。随之入终南山。见崖半朱门高耸。榜曰回向。趋入见上方老宿。诸僧相劳问。秀出袈裟遍寺施之。老宿引入空房谓曰。此唐天子旧室。命侍者取玉萧至。曰向居此好声乐。谪为人间主。久当复归。嘱秀曰。汝持玉萧袈裟归献唐天子。秀还诣阙表上之。帝取箫调弄宛如宿御(高僧传)</p>
<p>
	　　二十七年。敕天下僧道。遇国忌就龙兴寺行道散斋。千秋节祝寿就开元寺</p>
<p>
	　　二十八年。吉州清源行思禅师坐亡。师得法于六祖。僖宗朝追谥弘济禅师归真之塔二十九年。河南采访使齐浣言。至道可尊。当从宗仰。未免鞭挞。有辱形仪。其僧道有过者。欲望一准僧道格律处分(音分处置得所)所由州县不得擅行决罪。奏可○不空三藏自师子国复来广州。采访使刘巨济。请建灌顶坛法。感文殊现身度人至千万数</p>
<p>
	　　天宝元年。西域康居(音渠)大石五国。入寇安西(唐朝置安东安西安南安北四府)帝召不空三藏入内。持诵仁王护国密语。上亲秉香罏。方二七遍。上见神人可五百余立于殿廷。师曰。此北天毗沙门王第二子独健。副陛下祷往救安西。请设食发遣。四月安西奏云。二月十一日。城东北黑云中见金甲人身丈余。空中鼓角声振天地。寇人帐幙间有金鼠啮断弓弦。五国即时奔溃。须臾见城楼上天王见形。上令验之。即诵咒日也(今城楼军营立天王者因此)</p>
<p>
	　　二年。敕罗浮山佛经所载。是华首菩萨住处。可特立延祥寺华首台明月戒坛○初沙门楚金。于京师千福寺诵法华经。至宝塔品。身心泊然宝塔忽现。乃禅坐六年誓建斯塔。下基之日众闻天乐异香。帝于禁梦<a>虚空</a>有楚金二字。以问群臣。咸以师对。乃亲书多宝塔额。赐缣缗以助役</p>
<p>
	　　三载。千福寺建多宝塔成。感五色云笼塔上。万众瞻礼。楚金复集大德于塔下行法华三昧。感获舍利三千七十粒○敕诸郡开元寺铸皇帝等身金铜佛像○召司空山本净禅师。至阙。问<a>禅宗</a>要旨。敕住白莲寺○南岳怀让禅师示寂。谥大慧禅师最胜轮之塔。师得法于六祖</p>
<p>
	　　四载。敕波斯经教出自大秦。其两京波斯寺宜改大秦○召中岳道士吴筠入见。问以道要。对曰。深于道者无如老子五千文。复问神仙治炼之法对曰。此野人事。积岁月以求之。非人主所宜留意。时内侍高力士素事佛。毁于上前。遂辞还茅山。筠以见斥。造论以毁释氏。浙西观察使陈少游。请法师神邕决之。邕约面论邪正。旗鼓才临筠竟败北。邕遂着翻邪论以攻余党。少游闻于朝。命邕为僧统(邕嗣左溪)</p>
<p>
	　　五载。师子国遣使来朝献贝叶大般若经璎珞白[叠*毛]。五敕不空三藏居鸿胪寺。入内为帝行灌顶法。时久不雨。师立坛作法。大雨遍洽。复禁止大风。风即随止。六载。敕天下僧尼属两街功德使。始令祠部给牒用绫素。敕天下寺院。择真行童子。每郡度三人</p>
<p>
	　　十四载。上以北方禀气刚毅列刹多习骑射。诏沙门辩才。为临坛教授用加训导</p>
<p>
	　　肃宗(亨玄宗第三子)</p>
<p>
	　　至德元载。正月范阳节度使安禄山反。五月玄宗太子百官。发长安将幸蜀至马嵬百姓数千人请太子留东破贼室。金城沙门道平。力劝议兵灵武。以图收复。遂以平为金吾大将军。至临皋屡与贼战大破之。事定行封平固辞。乃敕住崇福兴庆二寺。赐紫衣金帛。七月太子即位于灵武。尊玄宗为太上皇○帝在灵武。以军须不足。宰相裴冕请鬻僧道度牒。谓之香水钱(卖牒始)○时寇难方盛。或劝帝宜凭佛祐。诏沙门百人。入行宫朝夕讽呗。帝一夕梦沙门身金色诵宝胜如来。以问左右。或对曰。贺兰白草谷有新罗僧无漏常诵此名。召见行在。既而不空至。遂并留之托以祈福○杜鸿渐奏。辩才住龙兴寺。诏加朔方管内教授○上皇驻跸成都。内侍高力士奏。城南市有僧英干。于广衢施粥以救贫馁。愿国运再清克复疆土。欲于府东立寺为国崇福。上皇说御书大圣慈寺额。赐田一千亩。敕新罗全禅师为立规制。凡九十六院。八千五百区。全禅师后往池州九华山坐逝。全身不坏骨如金锁。寿九十九○十二月。上皇自成都还京师○诏沙门元皎。于凤翔开元寺建药师道场。忽会中生李树四十九茎。皎等表贺。敕答曰。瑞李滋繁国兴之兆。生处伽蓝之内。亦知觉树之荣感此殊祥。与师同庆○诏迎凤翔<a>法门寺</a>佛骨入禁中立道场。命沙门朝夕赞礼。敕五岳各建寺。妙选高行为之主。白衣诵经百纸。赐明经出身为僧。时僧标中首选。或纳钱百缗者。许请牒剃度○罗浮山沙门慧常。因采茶入山洞。见金字榜<a>罗汉</a>圣寺。居中三日而出。乃在茅山人间五年矣</p>
<p>
	　　乾元元年(复称年)敕不空三藏入内。为帝灌顶授戒法。感大乐说菩萨放光证戒</p>
<p>
	　　二年三月。诏天下州军。临江带郭上下五里置<a>放生</a>池。凡八十一所。升州刺使颜真卿撰碑云。动者植者水居陆居。举天下以为池。罄域中而蒙福。乘陀罗尼加持之力。竭烦恼海<a>生死</a>之津○诏南阳慧忠禅师入见。敕居千福寺。号称国师。上问。师在曹溪得何法。师曰。陛下见空中一片云么。上曰见。师云。钉钉着悬挂着(五祖戒师代云。好事不如无)上问。如何是十身调御。师起立云。还会么。上云。不会。师顾左右云。与老僧过净瓶来。上元元年。敕中使往韶州曹溪迎六祖衣钵。入内供养○吴兴沙门抱玉入京受戒。帝梦吴僧诵法华经口出五色光。翌旦师入关。关吏问何来。答曰。善诵法华远来受戒。关令以闻。帝召见果梦中所见者。赐坐诵经。至<a>随喜</a>品。口角放光五色。帝大说。令别筑香坛特为受戒。赐名大光。封天下上座○敕僧尼朝会。毋得称臣</p>
<p>
	　　洪觉范曰。嵩明教每叹沙门高尚。见天子无臣礼。自唐令瑫首坏其端(此事未见所出)历世因之。于是不疑彼山林逸士天子犹不得臣之。况沙门之道尊居三宝为世归依者乎。故正宗记之表。首尾言臣某。以存故事。其间自叙则止称名。当时公卿莫不重其高识</p>
<p>
	　　述曰。易曰。不事王侯高尚其事。记曰。儒有上不臣天子。下不事诸侯。后汉王儒仲被征见光武。称名不臣。有司问其故。对曰。天子有所不臣。夫儒生隐士。尚知以道自高。况世外<a>学佛</a>名居福田。岂当臣事世主自取污辱。若肃宗者。可谓知尊释氏。深识大体者矣</p>
<p>
	　　召沙门子邻入禁中讲经。赐紫服充供奉。初师游学归宁。以母亡三载。诣泰山祠诵莲经。誓见天齐王。王见形曰。师生时母多食鸡卵。取白传头疮。坐是之由在狱受苦。邻悲号求免。王曰。往鄮山礼阿育王塔。或可原也。邻即到山寺哀诉。礼至四万拜。闻空中声。仰视见亡母。乘云气谢之曰。承汝之力已得生忉利天。今寺后峰翠微庵。即师栖止处○尚书左丞王维与弟缙。皆笃志奉佛。素衣蔬食。别墅在辋川。尝吟游其间。母丧。表请以辋川第为佛寺</p>
<p>
	　　宝应元年。河南尼真如。属禄山之乱避地楚州。月夜二皂衣引东行升天。至大城见天帝(当是<a>帝释天</a>主)诸天王(当是三十二天王。及四门天王)相谓曰。下方丧乱杀戮过多。请以第二藏宝镇其国。乃具以宝名及镇法授真如。令前二吏导其归。如以状白之州。其宝十三枚。皆白玉宝珠。置日中白光属天。夜则如月。其名曰玄黄天符谷璧如意珠玉印碧色宝等。刺史崔侁表上之。帝谓太子曰。上天眷祐有德者。乃克当之。汝以楚王入为太子。今楚州献宝。天将以祚汝也。乃悉以宝授之。改元宝应。赐真如宝和太师。敕长安立宝应金轮寺</p>
<p>
	　　述曰。自肃宗至昭宗。凡十三帝而唐亡。是知十三宝之赐。所以昭其祚也。史虽载之不知其为天肇之谶也</p>
<p>
	　　初叶法善。幼岁溺水死。后三年还家。去青童引见老君。故久尝在石室遇神人曰。子本紫微左仙卿。谪居人世。宜立功以济人。我奉老君命。授汝以一三五之法。高宗召拜上卿。不就。乞为道士。后入西山<a>修道</a>。景龙中神人又降。传老君之命曰。汝当辅睿宗及开元帝。未可隐迹山林(时二帝本兴而庙号年号皆预以告)。其年八月果召赴关。及后立相王为睿宗。而玄宗又继统。凡吉凶动静必预以奏。会吐蕃遣使贡宝函曰。请陛下自开无令他人知机密。法善曰。此是凶器。宜令蕃使自开之。函中驽发中蕃使立死。帝重之授银青光禄大夫越国公。后尸解而去</p>
<p>
	　　六年。李筌至嵩山虎岩。得黄帝阴符经。读数千遍不晓其义。尝过骊山下逢老母。于路旁见遗火烧树。因自言曰。火生于木祸发必克。筌惊问之。母曰。吾受此经三元六周甲子矣。筌具告所得。母曰。少年脑血未减。心影不遍。真吾弟子。乃坐石上为说其义曰。阴符三百字。百言演道。百言演法。百言演术。上有神仙抱一之道。中有富国安民之法。下有强兵战胜之术。皆内出心机。外合人事。观其精微。黄庭八景不足以为玄。察其至要。经传子史不足以为文。任其巧智。孙吴韩白不足以为奇。非有道之士不可使闻之。故至人用之得其道。君子用之得其术。小人用之得其殃。如传同好。必清斋而授之。本命日诵七遍。益心机加年寿。袖出一瓠令取水。瓠忽重沈于水。及还失母所在。但留麦饭。筌食之。自此绝粒。至开元间为江陵副使。后入名山访道。不知所终</p>
<p>
	　　○上遣中书侍郎徐峤赍玺书召方士张果。入见时。刑和璞善算术。知人寿夭。算果莫能测。师夜光者善视鬼。上与果密坐。夜光不能见。上闻饮堇汁无苦者真奇士(音谨<a>附子</a>毒也)。与之三卮。醺然如醉。顾左右曰。非嘉酒也。取铁如意击堕其齿。皆燋黑。出神药传其龂。寝顷之齿粲然如故。后恳辞还山。下制曰。张果先生。志造高尚。迹混光尘。问以道枢。深会宗极。宜升银青光禄大夫。号通玄先生。后入恒山。不知所终(果在梁陈时相智者兄陈针者)</p>
<p>
	　　○司马承祯告化。敕谥贞一先生。睿宗时居<a>天台</a>。召入间道。对曰。为道曰损。上曰。治身可矣。治国若何。曰国犹身也。顺物无私而天下理。上叹曰。广成之言也。玄宗朝遣使迎至京受法箓。辞归王屋山。有弟子焦静遇仙女告之曰。子可谒东华青童君受三皇法。请名氏则贞一也。归而谒之。先生欣然以授</p>
<p>
	　　八月。诏谥孔子为文宣王。南面坐释奠用宫县(<a>礼记</a>。凡始立学必释奠于先圣先师。注释奠者设荐馔酌奠也。先圣先师周公孔子。周礼王宫县诸侯轩县注宫县钟磬县于笋虞者王宫县四面诸侯去一面○钟者宫音以象君也。钟在虞曰县音玄)。封颜子为兖国公。弟子皆追封公侯伯</p>
<p>
	　　四月。帝梦老君玄元皇帝告曰。吾有像在京城西南。乃遣使至[执/皿]屋县楼观。见紫云垂覆白光属天。得玉像高三尺。迎置兴庆宫。命有司写玄元真容。分置诸郡开元观○</p>
<p>
	　　正月。诏诸州置玄元皇帝庙。令当州学生数内习道德经<a>庄子</a><a>列子</a><a>文子</a>。每年依明经举送朝廷。置助教一人。九月御兴庆门楼。亲试明道德经庄子列子。时姚子彦等对策入第○</p>
<p>
	　　正月。老君降于丹凤门外驻立云端。谓参军田同秀曰。我入流沙之日。藏金匮灵符于桃林尹令旧宅。可奏取以镇国。同秀以闻。敕往求之。见紫云白兔于尹台之下。掘之得金匮玉版朱书细篆。迎置灵昌殿。是夜楼阁虚空悉有神镫。百官上表以符瑞潜应。乃下制改元天宝○二月敕封庄子南华真人．文子通玄真人．列子[泳-永+申]虚真人．庚桑子洞灵真人。四子书为真经。置博士助教各一员学生百人○</p>
		

	
	

		</div></div><hr><script charset='utf-8' src='../../js/footer.js'></script></body></html>