<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 辩正论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 辩正论</center></div><div class='fo'><center>经文出处:来自无量光明网</center><br/><br>
			<p>
	　　<strong>第八卷 辩正论</strong></p>
<p>
	　　唐<a>沙门</a>释法琳撰</p>
<p>
	　　出道伪谬篇第十灵文分散谬灵宝太上随劫<a>生死</a>谬改<a>佛经</a>为道经谬偷<a>佛法</a>四果十地谬道经未出言出谬道士合气谬叙天尊及化迹谬诸子为道书谬</p>
<p>
	　　灵文分散谬</p>
<p>
	　　君子曰。良有以也。良有以也。夫阑庭鲍肆。日久爱其先狎。阳文敦洽。宠积缘其曲情。是以鹿马殊形。秦人一其貌。麟麕异质。鲁俗迷其容。吠声之俦顿至于此。余今考其浮诈。重示后昆矣。案太上洞玄灵宝黄录简文威仪经云。元始天尊告太上大道君曰。下元黄录灵仙品功过开度。其文在灵仙宫中。旧有八百部。自经龙汉旧文分散。遂至赤明其文改易。多有烦猥。今故抄集下元八十一条。撰为要用。上应三元之数。中应八景之神。下应二十四气。常有三部威神侍卫灵文。君子曰。灵文真录出于自然。天尊所保之文。众圣所行之法。藏于玉检秘在玄台。三部威神四边侍卫。元于无始极于无终。何为涉龙汉而分散。至赤明而改易耶。改易便为不实。分散即是无灵。有何诈妄频招弃辱</p>
<p>
	　　灵宝太上随劫生死谬</p>
<p>
	　　灵宝诸天灵书度命妙经。称天尊言。大劫交周天崩地沦。六天之中欲界之内。杂法普灭无有遗余。太平道经。佛<a>说法</a>华大小品经。周游上下十八天中。在<a>色界</a>之内。至大劫交周天地改废。其文乃没。然玉清上道三洞神经真文金书玉字灵宝真经。并出元始处于二十八天无色界之上。大劫周时并还天上大罗天中玉京之山七宝玄台灾所不及。大罗天是五亿五万五千五百五十五天之上天也。故自然之文。与运同生与运同灭。能奉之者七祖生天。转轮圣王世世不绝。灵宝真文度人本行经云。十方大圣自作是言。以何因缘得是太上之任。道言自称元始开光以来至赤明元年。经九千九百九亿劫。度恒沙之众。赤明以后至上皇元年。度人无量。我随劫生死世世不绝。恒与灵宝同出。经七百亿劫会青帝劫。终九气改运于是托胎洪氏。积三千七百年。至赤明开通藏在甲子。诞于状力盖天。复与灵宝同出。度人无量。元始天尊以我因缘。赐我大上之号。在玄都玉京。以我信灵宝之故</p>
<p>
	　　甄鸾笑云。此之真文既在玉京山中灾所不及。而复说言自然之文。与运同生同灭。生灭之日岂非灾也。又云。我身常与灵宝同时出没。又云。我随劫生死。计灵宝运灭之日大上理不独存。而云长生不死之大法者。此言为妄说耳。又云。玉京之山在众山之上灾所不及者。理合可疑。何者一切法悉皆无常。形色之类无有存者。玉京之山金台玉阙。七宝所成。即为色界所摄。既属色界。云何常耶。又云。赤明之岁岁在甲子。赤明之号拒可信乎</p>
<p>
	　　偷改佛经为道经谬</p>
<p>
	　　太上仙公请问经云。龙驾曜虚项负圆光身生天光。老子曰。世世生王侯家。是谓转轮圣王家。终入真仙之道也。太上灵宝五练生尸妙经云。天尊于香林园中。上智童子轮天观世音等。前进左礼上白天尊</p>
<p>
	　　本相经云。天尊说法时。乾闼婆及人非人等。六牙白象四众围绕一百数匝。天尊以中夏一音演说斯义。众生随音类解。<a>天台</a>山有神人。名曰天尊。三十六天槌钟鸣角。作乐而去往天尊所。十旬得达。顶有肉帻项背圆光耳高于发。额有三干手过于膝。佣脾鹿踹面首平泽。此是天尊八相。后总言三十二相八十种妙姿。又改十行十回向十住。为十仙十胜十住处。节级而立始。从<a>欢喜</a>乃至法云。相好具足示之金刚。其有十障及四<a>道果</a>。又云。坐禅者断烦恼想。神心定须弥顶上释提桓因宫辟方四千里。周回一千二百门。其中小宫三千六百区。五城十二门。纯以琉璃为地也。三十二天辅弼四边。又云。天尊在林中。出眉间白毫光明。照南方大千国土。声闻缘觉知进而观知。进者诸漏已尽更无烦恼(改法华维摩般若)</p>
<p>
	　　方等经两卷亦名妙法。弥多子经是魏世道士张达所造。偷佛家大方等经名也。妙法弥多子取<a>妙法莲华经</a>弥多罗尼子名也</p>
<p>
	　　回二乘之津涂宣一乘之正路。纯一无杂。问以何为一乘二乘。何名纯一何名无杂。案<a>法华经</a>。有一乘二乘纯一无杂。具足清白梵行之相名为七善。云何数之</p>
<p>
	　　呵吒单国。阿隶国。反真国。阿盘吒国。赤眉国。阿刚提国</p>
<p>
	　　问此六国今在何处。书籍所载亦无其名。仍是改换佛家外国名字</p>
<p>
	　　<a>当归</a>命三十六真人(拟佛家三十五佛名)归命师子吼真人(取师子吼<a>菩萨</a>名)归命宝胜真人(取宝胜佛名)各各互跪合掌。<a>如法</a>忏悔。三三合为一(改三三合九种)今身若先身。有罪尽忏悔(与佛家同)</p>
<p>
	　　问帝代相承九土之内。唯有长跪顿首稽首稽颡叩头博颊等语。书史之中元无互跪合掌之事。道家但有脱巾伏地。亦无互跽。悉令回向一切供养(一切恭敬也)</p>
<p>
	　　归命无上天尊(归命无上尊也)</p>
<p>
	　　归命方等真经(归命萨婆若也)归命四维上下<a>虚空</a>法界得道圣众(归命应真僧)<a>教化</a>众生尽得多罗果。问云何名回向。凡几回向用几法成。回向何处。六十四真步虚品偈云</p>
<p>
	　　有见过去尊自然成真道</p>
<p>
	　　身色如金山端严甚微妙</p>
<p>
	　　如净琉璃中内现元始真</p>
<p>
	　　圣尊在大众敷演化迷强</p>
<p>
	　　妙法莲花经偈云</p>
<p>
	　　又见诸如来自然成佛道</p>
<p>
	　　身色如金山端严甚微妙</p>
<p>
	　　如净琉璃中内现真金像</p>
<p>
	　　<a>世尊</a>在大众敷演深法义</p>
<p>
	　　改诸如来为过去尊。改佛道为真道。改真金像为元始真。改深法义为化迷强王得无漏果</p>
<p>
	　　问云何名无漏果</p>
<p>
	　　至齐景明元年八月十六日。道士陈显明。从堂车子受得此经。智慧思微定志经言。法师为度<a>十戒</a><a>五戒</a>是佛家五戒。又云。往昔恒沙之数者。问若道家先有十戒出于自然。老子既世世为帝王师。古来人主皆应遵行。其法云何至今不闻传者。然外国有八大河。一名恒河。二名辛头。其河广大沙数无限。佛借为喻备列众经。今称恒沙复出何处。信偷佛经其贼现矣。又云。乐净信者吾今身是。法解者左玄真人是。法解妻者右玄真人是。并改金光明法华等经</p>
<p>
	　　太玄真一本际经护国品卷第二</p>
<p>
	　　是时元始天尊。成就五方国土。度一切人君子曰。若天尊出世度一切人者。必应动地放光<a>天人</a>云集。何为书策不载今古莫传。九州之中无一见者。其为诈妄皆此类焉</p>
<p>
	　　圣行品有三达五眼<a>六度</a>四等五浊六通等语。亦有未度令度。未安令安。未脱令脱。化引三乘入一乘道。一念了达三世</p>
<p>
	　　道性品有正定七小劫三有四魔四趣五道六根六尘六识三途等语。复有七十二相八十一好四摄四辩。非因非非因。非果非非果之说</p>
<p>
	　　君子曰。如前所列法门名字。并偷佛经为其伪典。一一寻检部部括穷。备取<a>涅槃</a>般若之文。或偷法华维摩之说。其为窃盗取验目前。博识名儒咸所详究。未遑委出略举其大旨也</p>
<p>
	　　升玄内教经云。道言五品五气周流八极。或号元始。或号老君。或号太上。或号如来。当思念游诸天宫宅。与帝释问佛论经</p>
<p>
	　　九转仙经第五布施转云。旋行于佛僧。灵宝经十三愿者。当观现在佛法(改云道法)十四愿者。当观未来佛法普化无偏(改云道法)十五愿者。当观过去未来佛道悉无秽疵(改<a>药师经</a>)</p>
<p>
	　　仙公请问经云。又见道士勇猛精进。又见贤者勇猛精进(改法花经)</p>
<p>
	　　不积真人行品云。二者见佛身如金刚。色相具足。太上消魔宝真经云。若见居家妻子。当愿一切早出爱狱摄意奉戒(改花严百四十愿)</p>
<p>
	　　元阳经云。太上灵宝从无央数劫来。在道为道本。在佛为佛先。十方之佛。皆始于灵宝也。东方香林刹土。其佛名入精进。菩萨号敬首。元阳又云。赤松子游仙观元阳宅中变化事。其中备有华严善才童子求善知识入法界。及现<a>神通</a>等语。灵宝妙真经偈云。假使声闻众。如稻麻竹苇。遍满十方刹。尽思共度量。不能测道智。而灵宝唯改佛一字以为道字。及其体状全取法花。自余之文例皆采撮。宋人谢常侍为驳道论。以问道士顾欢。欢答言。灵宝妙经。天文大字出于自然。本非改法花为之。乃是罗什奸妄。与<a>弟子</a>僧袆改我道家灵宝以为法华。非改法华为灵宝也。准如此状可以情求。灵宝之经不言可见。若言罗什改灵宝经为法华者。出何记传止可诳此东土以惑下民。不应流向西域所在皆有。今彼沙门来游此国。其所持经以树叶抄写。尔日又遣译人对之翻解。与今经文不异。以此验之。定知道士偷改法华以为道经。此事诚可信。如前所列。非止一部。凡是道书除五千文之外。悉皆偷采安置己典。诚如涅槃经之所说也。窃以佛之与僧代代相承。前贤后哲人人钦敬。盖由威灵化被理事可详。所以往古来今名僧继踵。犹如师子得<a>无畏</a>焉。有喻香林栴檀围绕。住持国界冥润难量。以慈修身安人恕己。慎行之美无辱先乎。立身奉道扬名现矣。其若偷改道经为法华者。既习学诡言。宁有许多胜行。心用高洁智海弘深。而道士既奉真文。何事愚短相次。书史所载。未得其一。以此往推。改换正经以为邪典。其义可嚗。众共详焉</p>
<p>
	　　偷佛法四果十地谬</p>
<p>
	　　道经度国王品云。天尊告纯陀王曰。诸得道大圣众至恒沙如来者。莫不从凡夫积行而得也。十仙者无量无数众。亦有一兴而致一仙。复有从凡而得其住。所以者何。功高则一举。功卑则十升。十升者十住处阶级而往。从欢喜至法云。相好具足现身金刚。于是大王小王闻天尊说法即得四果。又案度身品云。尼干子于天尊所闻说法解定。便获须陀洹果道。又云。玄中养于灵鹫山中说五部尊经。度人无量。又云。与太和先生于檀毒山中大度王民。号曰沙门。案文始传云。老子在罽宾国。弹指引诸天王及<a>罗汉</a>五通飞天大众一时俱至。遣尹喜为师。又云。得道菩萨为老子作颂。又灵宝智慧罪根品云。恒沙天人闻法得道已成如来。此等妄说既多。为谤亦甚。所以然者。佛之与道教迹不同。出没隐显变通亦异。道以自然为宗。佛以因缘为义。自然者无为而成。因缘者积行乃证。是以小乘列四果之梯。大乘显十等之级。从凡入真具有文证。未知道家所列四果十地。名与佛同。<a>修行</a>品次未见其说。又复道家所修。或有吸气以冲天。或饮水而证道。或闻法以飞空。或饵草而尸解。行业既殊证果理异。或云。九重天。或云。三万六千。或云。八十一天。或云。六十大梵。或云。三十六天。或云。三十二帝。或云。二十八天。或云。二十四帝。或云。一十八天。或云。九真天王。或云。九气天君。或云。欲界六天。或云。四方气君。或云。三元三天。或云。九宫天曹。或云。玉清大有。或云。玄都紫微宫。或云。三皇太极。诸如此类略件其目。未识此天为同为别。为重为横。为高为下。为虚为实。修何业行而能升陟。服食何草而得往生因缘次第未闻其说。然后视其所以。观其所由。察其所安。则虚妄之情见矣</p>
<p>
	　　道经未出言出谬</p>
<p>
	　　按玄都观道士等所上一切经目云。取宋人陆修静所撰之者。依而写送。检修静旧目。注上清经有一百八十六卷。其一百一十七卷。已行于世。从始清以下有四十部。合六十九卷。未行于世。检今经目。并云见在。修静经目。又云。洞玄经有三十六卷。其二十一卷。已行于世。其大小劫已下有十一部。合一十五卷。犹隐天宫未出。检今经目并注云见在。陆修静者。宋明帝时人也。以太始七年。因敕上此经目。修静注云。隐在天宫未出于世。从此以来二百许年。不闻天人下降。又不见道士升天。不知此经何因而来。昔文成以书饭牛诈言王母命至。而黄庭元阳以道换佛。张陵创造灵宝。以吴赤乌之年。始出其上清起于葛玄。宋齐之间乃行。鲍静造三皇经。当时事露而寝。文成致戮于汉朝。鲍氏灭族于往昔。今之学者仍踵其术。良可悲矣。汉刘焉传称。张鲁祖父陵桓帝时客于蜀学道鹤鸣山中。造作符书以惑百姓。受其道者出米五斗。故谓之米贼。陵传其子衡。衡为继师。衡传子鲁。鲁为嗣师。号曰三师。其来学者。初名鬼卒。后号祭酒。聚合丑徒频为非据。三人之妻。号为三夫人。陵为蟒蛇所螫。弟子亦相次餧蛇。皆云。白日升天。欺诈妖妄传记所明也。案姚书云。上代已来。至于符姚。皆唤众僧名曰道士。魏太武时。有妖人寇谦之。欺诈诳惑自号天师。始偷道士之名。私易祭酒之称。案礼良弓之子必善为箕。良冶之家能为裘者。以其事类然也。若陵道实朴素。其子孙何所承禀。妖诳若此。又案三元品经称。积善之人。则有积善子孙来生其家。积恶之人。则有不善子孙来生其家。张陵既白日升天。有何不善而招此妖妄子孙也。穿凿之端。皆此类知矣</p>
<p>
	　　道士合气谬</p>
<p>
	　　真人内朝律云。真人曰礼法男女至朔望之日。先斋三日入朝师入私房。来诣师立功德。阴阳并进命听许立功讫出。日夜六时常立功德。又案真人内礼。道家内侍律称。不得失内侍之序。不得贪外道失中御之教。不得好外交接失内养之礼。不得好在前失内修之事。老子曰。我师教我金丹经。使我专心养玉茎。三五七九还阴精呼吸玉池入玄冥行道半守升太清。又云。老子曰。我师教我通师精会食金丹升太清我行三五住七九呼吸太玄生门口坚守玉池拜道母。赤松子曰。我师教我金丹经。使我专心养玉茎三五七九还阴精呼吸玉池入玄城行气半守升太清。又真人内礼诣师家行道律云。行气以次不得任意。排丑近好抄截越次。又道士礼律云。玄子曰。不鬲戾得度世。不嫉姤世可度。阴阳和合乘龙去。赤松子曰。木升仙开生门真人紫府开肠户</p>
<p>
	　　甄鸾笑曰。昔年二十之时。心好道术。就诸道士。先行黄书合气三五七九男女交接之道。四目四鼻孔两口两舌四手。令心正对阴阳。法二十四气之数行道。真决在于丹田。唯以禁秘为急。不泄道路。不得更相嫉姤。<a>行者</a>灾厄皆除。号为真人度世延年。交夫易妇唯色为先。父兄立前不知羞耻。自称中气真术。今民间道士常行此法。以之求道有所未许</p>
<p>
	　　叙天尊及化迹谬</p>
<p>
	　　灵宝智慧定志通微经云。天尊过去世是道民。姓乐名净信。由供养道士得成天尊。右玄真人者。过去时施<a>比丘</a>财帛饮食。今成真人者。是亦不可。何者道有十号皆自然应化。天尊先天而生。不由业行而得。本无父母不禀阴阳。何有过去修因今成无极。自相矛楯伪妄可知。若实氏族所生。何为传记不载。灵宝度命经云。天尊出游西河之边。坐弱水之上。口吐五色之光。普照诸天四方。边国普见光明。长幼男女皆往稽首。天尊口吐五篇真文。宣示男女者。今略详之。所以然者。赤县神州大人坐处。城邑聚落户口众多。天尊诚心计应平等。何为远游边国近舍中华。为是神力所不周。为当夏民劣下堪化纵其劣也。不应劣彼边夷。边夷既蒙圣力而垂容中土。何不降慈光而现德。若不能来此即是无灵。但构虚谈还成诡论比来商人行往蕃使经过共所未详绝无踪绪。智慧罪根经云。不得轻师慢法傲诞三宝。第十二戒云。不得窃取佛经妄宣道要</p>
<p>
	　　十二门论云。寂寂融真际。萧萧游智河。一入大乘海。孰量千劫多。超陵<a>三界</a>外。慈心出世罗</p>
<p>
	　　佛为<a>无心</a>宗。亦是有物因。立功无定主。本愿各由人。虚怀济群品。泛爱本来均</p>
<p>
	　　诸子为道书谬</p>
<p>
	　　检玄都观经。自称道家传记符图论等。总有六千三百六十三卷。其二千四十卷见有本计须纸四万五十四张。其一千一百五十六卷。是道经传及符图。其八百八十四卷。是诸子论等。其四千三百二十三卷。披检道士陆修静答宋明帝所上目录。其目及本今并未见</p>
<p>
	　　养生经一部十卷(彭祖修撰)神仙传一部十卷(抱朴子葛洪修撰)列仙传一部十卷(刘向修撰)夷夏论一部五卷(道士顾欢修撰)<a>庄子</a>一部十七卷(庄周所出葛洪修撰)抱朴子一部二十卷(葛洪撰)广成子一部四卷(商洛公修撰)尹<a>文子</a>一部二卷(刘歆修撰)淮南子一部二十卷(汉淮南王刘安撰)文子一部十一卷(文阳所撰)<a>列子</a>一部八卷(列寇所撰)抱朴子服食方一部四卷(葛洪撰录)崔文子经一部七卷(崔文子撰)鬼谷子经一部十三卷(鬼谷先生撰)服食<a>禁忌</a>经一部五卷黄帝龙首经一部五卷(玄女皇人等说)治练五石一部八卷怪异志一部十二卷兴利宅舍法一部五卷<a>治病</a>经一卷说阴阳经一卷日月明镜经一卷太玄镜经一卷案摩经一卷崔文子肘后经一卷陶朱变化术经一卷(陶朱公撰)彭祖记经一卷养性经一卷(彭祖等杂出)定<a>心经</a>一卷鬼谷先生变化类经一卷师旷为西宫子授药经一卷九宫蓍龟序经一卷导引图一部一卷河图文一部九卷(何承天等修撰)芝草图经一卷芝草图六卷邹阳子经一卷江都王思圣一部二卷<a>道德</a>玄义三十三卷(孟智周修撰)必然论一卷荣隐论一卷遂通论一卷归根论一卷明法论一卷自然因缘论一卷五符论一卷三门论一卷</p>
<p>
	　　右八论陆修静撰</p>
<p>
	　　道士所上经目。皆云。依宋人陆修静所列检修静目中。见有经书药方符图等。合有一千二百二十八卷。本无杂书诸子之名。而道士今列乃有二千四十卷。其中多取<a>汉书</a>艺文志目妄注八百八十四卷为道经论。据如此状理有可怪。何者指如韩子孟子淮南之徒。并言道事。又复八老黄白之方。陶朱变化之术。翻天倒地之符。辟兵杀鬼之法。及药方咒厌。并得为道书者。其连山归藏周林太玄黄帝金匮太公阴符阴阳书五姓宅图七十二葬书等。亦得为道书乎。案修静目中并无前色。今辄集之。彼将何据。笑道论云。妄注诸子三百五十卷为道经也。若有依据。何以前后注列不同乎。且人之有恶恐人知之。己若有善虑人不见。所以道士自书云。不受道戒者不得转读。道经即如此状。道有何丑虑人知乎。若道士所注。以诸子为道书者。民中诸子悉须追入已不。案陶朱者即是范蠡也。范蠡亲事越王勾践。君臣悉囚于吴堂。食屎饮尿亦以甚矣。又复范蠡之子被戮于齐父。既有变化之术。何以不能变化免之。案造立天地记。称老子托生幽王皇后腹中。即是幽王之子。又身为柱史。复是幽王之臣。化胡经言。老子在汉为东方朔。若审尔者。知幽王为犬戎所杀。岂可不爱君父与神符令君父不死耶。又汉武穷兵疲弊中国天下户口至减太半。老子何忍不与其符令用辟兵。以此验之咒厌之方。何其谬欤。何其谬欤。玄都馆经目录云。道经记符图论。凡六千三百六十三卷。二千四十卷。已有本见行。其四千三百二十三卷。指陆修静目录。既无正本。何谬之甚也。然修静为目已是大伪。今玄都录复是伪中之伪</p>
<p>
	　　历代相承篇第十一道家无金刚密迹师子释老形服异道家节日钟幡不同器名不同不合行城依法<a>朝拜</a>请立经目玄都东华非观梁武舍道诏文</p>
<p>
	　　道家无金刚密迹师子</p>
<p>
	　　案道家四见论。凡有二十一条大义。一曰序致。二曰列名。三曰释名。四曰辩色。五曰气数。六曰里数。七曰重数。八曰异名。九曰出体。十曰多少。十一异同。十二广释。十三增减。十四粗细。十五三缚。十六七恶。十七乘劫。十八<a>寿命</a>。十九事相。二十五岳。二十一问答总明道家三十六天。从初皇曾讫无上大罗备序诸天及道神等所住宫殿楼阁金阙玉城宝树琼枝祥禽瑞鸟罗列其中。唯有仙童玉女侍卫太上。本无金刚之神。不见密迹力士之像。案道家玄妙内篇。大真科九天生神章。浑成图。无上真人传。五岳神仙图。清虚传。左仙公传。玄都律。琼文帝章。登真隐决太平真科众经。赞诵诸天内音大霄隐书。无上真书等。并无金刚力士之神。案三天<a>正法</a>经。外国放品经。玉纬经。三道顺行经。洞玄经。洞神经。洞真经。灵书经。玄丹经。观身大戒经。定志经。度人经。宝玄经等。具序太玄之都。玉光之州。金真之郡天宝之县。元明之乡。定志之里。金阙玉京及清灵宫极真宫紫阳宫等并是道家尊神所坐之处。但有骐驎凤凰白雀朱鹗鹍鸡灵鹄赤乌青雀等。罗布苑囿之中。散在宫台之内。亦无金刚之神及密迹力士之像。今道士改金刚名天冈者。案曹氏太一式经云。黄帝遭蚩尤丧乱之世。有神女明阴阳开阖之节。以达旋玑回行之度。通六甲屈申之征。探鬼神盈缩之应。以推天地。穷精入微。故设日月星辰四时五行六律七变八节九宫十二辰。上以神将立号。下以日辰为名。宿合之辰以为月。神月建之气以为辰。名天冈者八月之神月建在酉。言万物强固。柯叶以定穟。实坚刚故曰天冈。诸书并云。天冈是月将名也。非道家神洞房内经。有金刚力士神咒经。有密迹力士三万亿者。悉是浪语</p>
<p>
	　　按九流百氏之书。羽虫三百六十。凤为其上。毛虫三百六十。麟为其上。甲虫三百六十。龙为其上。春秋云。麟凤五灵王者之嘉瑞。未论师子不道辟邪在此典坟无所不述。自汉已还。唯传西域曾有献者。以今验昔。即事可知。若言道家先来有者。甚大河汉不近人情。彼三天神仙大道仪有金刚力士。度人经有五色师子。本相经有七色师子。本相经云。天尊门内有师子猛虎守门左右。拒天力士威赫前后者。案汉魏及晋三都两京江南淮北诸道士观。唯以瓠[卢*瓜]成经本。无天尊形像及金刚神。今日作者悉是修静张宾等伪经所说。然金刚师子乃是<a>护法</a>善神。自晋已前。道士观内亦未曾有。乃至碑颂赞咏皆所不论。史籍文典之所不载。请问多识前古即世。通儒考校正典自知虚实。若依度人本相经等。天尊须乘师子。不坐莲花</p>
<p>
	　　释老形服异</p>
<p>
	　　如来有红爪绀发果唇花目万字千辋月面日轮三十二相八十种好。所著之衣金缕织成。坐千叶莲花之上。有形可图有相可彩</p>
<p>
	　　老子鼻有双柱两耳参漏头尖口高厚唇疏齿。脚蹈二五之画。手把十字之文。戴法天之冠。曳像地之履。发白面皱颜老色衰。陶隐居内传云。在茅山中立佛道二堂隔日朝礼。佛堂有像道堂无像。所以然者。道本无形但是元气。养生经云。道者气也。保气则谓得道。古来通儒以气为道。无别道神。若言有者。古来书籍曾所不载。今作道形依何取则。如其有者昔所未传</p>
<p>
	　　道家节日</p>
<p>
	　　案道家金录玉录黄录等斋仪。及洞神自然等八斋之法。唯有三元之节。言功举迁上言功章三会男女具序乡居户属以请保护。正月五日为上元节。七月五日为中元节。十月五日为下元节。恰到此日道士奏章上言天曹。冀得迁达延年益。算七月十五日非道家节</p>
<p>
	　　道家钟幡不同</p>
<p>
	　　依道家法。寻常六时不合打钟。何者案道士所尚。备在三大斋法。如金录黄录等齐仪种种备设。本不论钟亦不鸣鼓。但言安施既讫尊卑相次。从外坛入至自天门。先叩齿进入中坛。三上香竟然后上启。玉京山经步虚词云。长斋会玄都。鸣玉扣琼钟。法鼓会群神。灵唱靡不周。此言众仙集会。于是设乐乃鸣鼓击磬。琼钟只是玉磬。歌唱以乐道君。故诸天内音又云。鸣楼都之鼓长牙击钟。言备九成之乐。朝宴玉京非如佛家。六时打钟集众行道。请检斋仪取分皂白。又依道法不合竖刹悬幡。案金录黄录大斋仪。及玄都律诸天内音等种种罗列。并不道幡。如步虚词赞咏玉京。但云煌煌耀景迢迢宝台。金刹金姿龙驾欻来。鸣凤应节灵风扇华。紫烟成宫天乐相娱。绝无幡事。请依彼义。洞房内经有十绝灵幡连书九尺<a>素书</a>命魔置五方也。随方为色。以白土书青缯上。作东方神名(以白粉作古字书东方神名)当方安之。以护命也。若山居则书五色缯上作符文。九天风气玄丘真书。但有两脚都不杂色。更无大幡。其金录等斋文。不列钟幡。亦无制罚之仪</p>
<p>
	　　明真科云。拔赎死魂常以正月三月五月七月九月十一月。又以月一日八日十四十五十八二十三二十四二十八二十九三十日。及以八节甲子庚申为明真斋。春九日九夜。夏三日三夜。秋七日七夜。冬五日五夜。四季之月十二日十二夜。于中庭燃一长灯。高九尺。启请天仙地仙真人飞仙日月九宫五帝五岳三河四渎鬼神。昼燃香夜燃灯。道士于中庭灯下绕灯行道。遍礼十方灵宝天尊。皆脱巾叩头博颊。或八或十一过。或二百八十八过。若厄难用丹书真文五篇。于中庭置五案。各置一方。上安真文。又用上金五两作五龙形。以镇五案。又以五色纹缯为信。以镇五帝之座。又随年以紫纹为信。受真文用金龙三枚投水府<a>灵山</a>。及住宅三处。用金钱二万四千。以资二十四气。六时忏谢中庭行事。并不悬幡打钟。科中不说其事</p>
<p>
	　　佛说太子瑞应经云。佛初生时。有五百师子。从雪山来。侍列门侧。萨婆多论云。有石师子吼。伏诸异道守护伽蓝。出自西域。今日献者还从彼来。以今证昔。事符目验。仁王经云。幡长五丈。药师经云。四十九尺。备皆五色杂彩。用以护国续命转障消灾。挂在龙钩悬于凤刹。假令道家有之。教宗既殊。幡制亦异。不应色彩无别量数共同。<a>盂兰盆经</a>云。七月十五日僧自恣时。献盆供者能救七世父母之苦。比见诸州道士亦行斯法。岂不滥哉</p>
<p>
	　　器名不同</p>
<p>
	　　僧祇等律云。应法澡灌咽细腹粗护净便易生善长道最为要用。是以为佛所叹制。诸弟子并令畜之。比见道士亦将此器。若乐习佛家之瓶。亦须受持僧用之钵。钵既不肯用之。其瓶理亦宜废。案内法斋上坐受食先咒愿及唱等供。兹法并出十诵等律。比见道士亦皆咒愿及唱等供。道先无文。何所凭据。檀者西域之音。此地往翻名之为施。越者度也。若能行檀当得越度生死。故云檀越。其优婆夷者。清信女也。比见道士亦呼俗人为檀越优婆夷。据何典籍以为此唤。请各依经别立名字。若以道士爱斯佛法不肯改者。亦请改彼道字名为菩提。若以为是西音而不肯称者。其檀越优婆夷之名。亦不得唤</p>
<p>
	　　不合行城</p>
<p>
	　　太子瑞应等经云。二月八日者。乃是四天王捧太子马足踰城<a>出家</a>。因此有行城之法。为追太子马迹表恋圣之情。比见诸州县道家亦行斯法。行城之时。仍唱愿我坐道场。香花供养道。唯改佛字为别。但道家既无此法。明知虚妄不实。若言有者。出何经诰。即以此为准。诸事多附佛仪</p>
<p>
	　　依法朝拜</p>
<p>
	　　四分律及诸经皆云。白衣礼僧僧不恭俗。若依道家老子是师。称臣拜帝。比见道士不拜君王。虽顺道士之情交违老氏之诰。苟贪进己弗悟乖宗。但欲达身宁期失旨。若依本师之法。即合道士称臣。女官云妾。元正冬至。并皆持笏曳履朝拜主上。斯则更易道士之浇风。还敦老氏之本教</p>
<p>
	　　请立经目</p>
<p>
	　　案古及今佛家立一切经目。具辩翻译帝代并注疑伪别部。恐惑乱黎民故也。今道家先无翻译。仍立记目。或依傍佛经。或别头假造而不记年月。不详世代装潢带轴与真经一种。诈言空中自出。或道谷里飞来盛行于世疑误下愚。近如大业末年。五通观道士辅慧详三年不言。改涅槃经为长安经。当时禁约不许出城门。家内见着黄衣执送留守。改经事发为<a>尚书</a>卫文升所奏。于金光门外被戮。耳目同验。事发者既尔。不发者有之。请令大德名僧儒生道士。对宰辅朝俊详检内外经史。刊定是非。立目为记。以息邪伪。令慕道之侣得依宗楷学。永绝迷妄</p>
<p>
	　　太玄是都。东华是宫(四见论云。三界之外次四民天。所谓东华南离西灵北真。行仁者生东华宫。行礼者生南离宫。行义者生西灵宫。行信者生北真宫言三界之内大劫交时。有四行者。堪为种民。王母迎之登上四天。为下民种也)</p>
<p>
	　　释名云。都者睹也。言华夏之地帝王所居。万邦归凑。处华物丽谓之陆海。有所睹观故云都也。纂文云。京都皆大也。大谓之都。小谓之邑。天尊所治。故称玄都。释名云。天子所居曰都曰宫。诸侯所居曰第曰宅。止客曰馆。集贤曰观。如今鸿胪及弘文也。是以张衡两京左思三都。不言观也。今以都宫而为观者。非其义也。释名云。观者。于上观望也。汉宫殿名长安。有五十七观。尔雅释宫了无观字。若改都为观。便是降尊就卑。以观代宫。复是退大作小。且四民天宫。非是天尊所坐之处。今为道观。理不可也。名既不正。法亦是邪。何得以卑观之名废仙宫之号</p>
<p>
	　　归心有地篇第十二</p>
<p>
	　　梁武皇帝舍道敕文</p>
<p>
	　　天监三年四月八日。梁国皇帝兰陵萧衍稽首和南十方诸佛十方尊法十方菩萨僧。伏见经文玄义理必须诠云。发菩提心者即是佛心。其余诸善不得为喻。能使众生出三界之苦门。入无为之胜路。标空察理渊玄微妙。就义立谈因用致显。故如来漏尽智凝成觉。至道通机德圆取圣。发慧炬以照迷。镜法流以澄垢。启瑞迹于天中。烁灵仪于像外。度众生于<a>苦海</a>。引含识而趣涅槃。登常乐之高山。出爱河之深际。言乖四句论绝百非。应迹娑婆示生净饭。王宫诞相。步三界而为尊。道树成光。普大千而流照。此土根情浅薄好生厌怠。自期二月当至双林。亦是湛说圆常。且复潜辉鹤树。阇王灭罪婆薮除殃。若不逢遇大圣法王。谁能救接。在迹虽隐其道无亏。弟子经迟迷荒耽事老子。历叶相承染此邪法。习因善发弃迷知反。今舍旧医归凭正觉。愿使未来世中童男出家。广弘经教化度众生共取成佛。入诸<a>地狱</a>普济群萌。宁可在正法中长沦恶道。不乐依老子教暂得生天。涉大乘心离一乘念。正愿诸佛证明菩萨摄受。萧衍和南</p>
<p>
	　　敕旨。神笔自书于重云殿重阁上发菩提心。于时黑白二万人亦同发心受持</p>
<p>
	　　敕门下。大经中说。道有九十六种。唯佛一道是于正道。其余九十五种皆是外道。朕舍外道以事如来。若有公卿能入此誓者。各可发菩提心。老子周公<a>孔子</a>等。虽是如来弟子。而为化既邪。止是<a>世间</a>之善。不能隔凡成圣。公卿百官侯王宗室。宜反伪就真舍邪入正。经教成实论说云。若事外道心重佛法心轻。即是邪见。若心一等是无记。不当<a>善恶</a>。事佛心强老子心少者。乃是清信言清信者。清是表里俱净。垢秽惑累皆尽。信是信正不邪。故言清信<a>佛弟子</a>。其余诸善皆是邪见。不得称清信也。门下速施行</p>
<p>
	　　天监三年四月十一日功德局主陈奭</p>
<p>
	　　尚书都功德主顾</p>
<p>
	　　尚书令何敬容</p>
<p>
	　　中书舍人任孝恭</p>
<p>
	　　御史中丞刘洽</p>
<p>
	　　诏告舍人周善邵陵王启敕舍老子受菩萨戒文</p>
<p>
	　　臣纶启。臣闻如来端严相好巍巍架于有顶。微妙色身的的显乎无际。假金轮而启物。托银粟以应凡。砥波若之利镰。收涅槃之实果。泛生死之苦海。济常乐于<a>彼岸</a>。故能降慈悲云垂<a>甘露</a>雨。七处八会。教化之义不穷。五时<a>四谛</a>。利益之方无尽。并冰清日盛雾豁云除。爝火翳光尘热自静。可谓入俗化于曚底出世成此真如。使稠林邪径之人。景法门而无倦。渴爱聋瞽之士。慕探赜而知回。道树始乎迦维。德音盛于京恪。恒星不现周鉴娠征。满月圆姿汉感霄梦。五法用传万德方兆。华洛潜故竞扇高风。资此三明照迷途之失。凭兹七觉拔长夜之苦。属值皇帝菩萨应天御物负扆临民。含光宇宙照清海表。垂无碍辩以接黎庶。以本愿力摄受群生。故能随方逗药示权因显崇一乘之旨。广十地之基。是以万邦回向俱禀正识。幽显灵只皆蒙诱济。人兴等觉之愿。物起菩提之心。莫不翘勤归宗之境。悦怿还源之趣。共保慈悲俱修忍辱。所谓覆护<a>饶益</a>桥梁津济者矣。道既光被民亦化之。于是应真飞锡腾虚接影。破邪外道坚持政国。伽蓝精舍宝刹相望。讲道传经德音盈耳。臣昔未达理源禀承外道。如欲须甘果而种苦栽。欲除渴乏反趣碱水。今启迷方粗知归向。受菩萨大戒。戒节身心。舍老子之邪风。入法流之真教。伏愿天慈曲垂矜许。谨启</p>
<p>
	　　天监四年三月十七日侍中安前将军丹阳尹邵陵王臣萧纶启</p>
<p>
	　　敕能改迷入正可谓是宿殖胜因宜加勇猛也</p>
<p>
	　　天监四年三月十八日中书舍人臣任孝恭宣</p>
<p>
	　　与尚书右仆射蔡国公书</p>
<p>
	　　济法寺释法琳。致书尚书右仆射蔡国公足下。法琳草衣野客木食山人。尤类曲针诚同腐芥。不被知于当世。分缄口以终身。既德愧内充誉惭外满匪。唯孤负慧远。实亦带累道安。是以毕志青溪归心紫盖。覆船岩下永味经书。鬼谷池前长观鱼鸟。岂谓忽辞林薮更入嚣尘。久客秦川俄离楚塞。萍流八水叶坠三阳。口腹之弊已淹。仲叔之情何寄。卧灵台而起恨。游白社而兴嗟。南巢之恋倍增。北风之悲愈切。居生坎壈禀命迍邅。空咏七哀徒吟九叹。抚躬吊影运也如何。加以病在膏肓风缠腠理。累年将息未觉有瘳。至于照雪聚萤筋力已谢。九流七略难甚缘山。万卷百家杳犹行海。前因傅子聊贡斐然。仍以未竭邪源。今重修辩正。颇为经书罕备史籍靡充。虽罄短怀未知克就。仰惟仆射公。运筹策之才。居阿衡之任。知人之器远迈山涛。接士之心还方赵武。风姿爽朗识度舍弘。既握灵蛇之珠。爰佩荆山之玉。所以弼谐庶绩变理文昌。德镜搢绅誉形朝野。加以门称笔海世号儒宗。不忘宿昔之怀。曲赐忧怜之访。寒灰更暖朽木翻荣。昔王粲阅书取资蔡氏。相如达赋必赖杨侯。意者但是诸子杂书。及晋宋已来内外文集。与释典有相关涉处。悉愿披览。谨以别录仰呈。特希恩许。轻陈所请悚息何言</p>
<p>
	　　邪见<a>信心</a>古来共有。善人恶党今日宁无。前以傅子讇言略呈小论。既蒙上达复荷褒扬。戢在中心。但知惭德。昔三都赋未值张华。无人见赏破邪不逢君子。谁肯为珍。比者海内诸州四方道俗。<a>流通</a>抄写赞咏成音。回邪见之心。发愚人之善者。岂非明公之力也。必能利物薄有冥功。仰用庄严并将回向耳。请公为弘护檀越</p>
		

	
	

		</div></div><hr><script charset='utf-8' src='../../js/footer.js'></script></body></html>