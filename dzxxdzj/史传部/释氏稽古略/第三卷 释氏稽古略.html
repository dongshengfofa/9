<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 释氏稽古略' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 释氏稽古略</center></div><div class='fo'><center>经文出处:来自无量光明网</center><br/><br>
			<p>
	　　<strong>第三卷 释氏稽古略</strong></p>
<p>
	　　乌程职里宝相<a>比丘</a>释觉岸宝洲(编集再治)</p>
<p>
	　　唐</p>
<p>
	　　李姓。以土德。都长安。玄宗改长安曰京兆府。至肃宗改曰上都</p>
<p>
	　　高祖太宗高宗则天中宗睿宗玄宗肃宗代宗德宗顺宗宪宗穆宗敬宗文宗武宗宣宗懿宗僖宗昭宗景宗曰哀宗濮王朱全忠立之。又鸩之。在位一年。曰天寿元年。本纪不载濮王一年事</p>
<p>
	　　高祖</p>
<p>
	　　讳渊。字叔德。陇西成纪人。其祖虎与李弼等八人佐西魏。皆为上柱国。周闵帝受西魏禅。追封唐国公。虎生昉。昉生渊。皆袭封唐公。渊仕隋。至炀帝大业九年。帝以卫尉少卿李渊为弘化郡留守。关右十三郡皆受征发。十二年正月。诏以右骁卫将军唐公李渊为大原留守。十三年十一月。李渊克长安立恭帝。戊寅年三月。隋恭帝诏唐王。置丞相以下官。加九锡。隋炀帝江都凶问至长安。五月恭帝禅位于唐。唐玉即皇帝位。在位九年。寿七十岁武德(九)</p>
<p>
	　　戊寅。武德元年五月改元罢郡置州。以太守为刺史</p>
<p>
	　　五月。帝于朱雀门南衢建道场。设无遮大会。六月命僧道各六十九人。太极殿七日行道。散日设千僧斋供(辩正录)</p>
<p>
	　　八月。金城薛举卒。太子仁杲立。唐秦王世民以兵围之。仁杲出降。薛氏灭</p>
<p>
	　　九月。李密降于唐。初密据山东之地国号魏。至十二月复叛去。熊州行军总管盛彦师邀击之。斩密及正伯当</p>
<p>
	　　燕高开道据渔阳郑王世充夏窦建德称王五凤元凉李轨安集二年梁萧铣称帝秦薛仁杲定扬可汗天兴二年吴梁梁氏二年楚朱氏</p>
<p>
	　　己卯武德二年</p>
<p>
	　　燕郑开明元年夏五凤二年凉唐灭之梁萧氏秦仁杲唐灭之定扬吴兴三年吴明政元年梁三年楚</p>
<p>
	　　庚辰武德三年</p>
<p>
	　　燕高氏郑王世充开明二年夏五凤二年梁萧铣定扬可汗唐灭之吴杜伏成元年梁梁氏永隆四年楚朱氏</p>
<p>
	　　帝造灵仙寺。敕庶子李百药撰碑。敕造佥昌胜业慈悲证果四大集仙尼寺。书经造像。舍晋阳旧第为兴圣寺。并州造义兴寺。为太祖元皇帝元贞皇太后造栴檀像三躯。于慈悲寺制十大德。统举僧尼(辨正录)</p>
<p>
	　　辛巳。武德四年行开元通宝钱。学士欧阳询撰文并书。其文回环可读也</p>
<p>
	　　燕郑唐灭之夏唐灭之梁唐灭之汉东王刘黑闼吴杜氏二年梁楚</p>
<p>
	　　六月。太史令傅奕上废佛<a>法事</a>十一条。法师法琳对诏论之。奕状遂寝(辨正录)</p>
<p>
	　　壬午武德五年</p>
<p>
	　　燕汉天造元年吴三年梁楚张善安</p>
<p>
	　　癸未。武德六年</p>
<p>
	　　燕汉唐灭之吴四年梁唐灭之楚唐灭之</p>
<p>
	　　甲申。武德七年</p>
<p>
	　　燕唐灭之吴唐灭之</p>
<p>
	　　武德七年二月。改大总管为大都督府。三月初定令以太尉司徒司空为三公。次<a>尚书</a>门下中书秘书殿中内侍为六省。次御史台次太常至太府为九寺。次将作监次国子学次天策上将府次左右卫至左右领卫为十四卫。东宫置三师三少詹事及两坊三寺于率府。王公置府佐国官。公主置邑司。并为京职事官。州县镇戍为外职事官。自开府仪同三司至将仕郎二十八阶为文散官。骠骑大将军至陪戎副尉三十一阶为武散官。上柱国至武骑尉十二等为勋官。四月庚子朔颁新律令。比隋开皇旧制增新格五十三条。初定均田租庸调法。凡民赀业分九等。百户为里。五里为乡。四家为邻。四邻为保。在城邑者为坊。田野者为村。食禄之家无得与民争利。工商杂类无预士伍。男女始生为黄。四岁为小。十六为中。二十为丁。六十为老。岁造计帐。三年造户籍(唐书)</p>
<p>
	　　乙酉武德八年二月。帝释奠于国学。置三座拟叙三宗。召三教学者云集。释慧乘高张义网辩论。王臣悦服。举朝属目</p>
<p>
	　　丙戌武德九年二月。太史令傅奕构道士李仲卿上十异九迷论贬量佛圣。前后凡七上疏以毁教。宰相萧瑀庭斥傅奕。四月帝以奕疏颁示诸僧。有法师释明概。作决破傅奕谤佛毁僧事八条。法师法琳着十喻九箴。破李仲卿十异九迷之说。门下典仪李师政着内德论三篇。盛陈佛化之益。五月诏下兼汰二教之滥者(唐书旧史)</p>
<p>
	　　六月四日。秦王世民以府兵平内难。帝以秦王为皇太子。大赦。停前沙汰二教。诏八月帝逊位太子。太子即皇帝位于东宫显德殿。高祖称太上皇帝(本纪)</p>
<p>
	　　太宗文皇帝</p>
<p>
	　　讳世民。高祖第二子。在位二十三年。寿五十二贞观(二十三)</p>
<p>
	　　丁亥贞观元年春正月。帝命京城僧尼。并各于当寺七日行道。斋供所须有司准给。散斋之日。总就大兴善寺供养(辨正录)</p>
<p>
	　　帝谓傅奕曰。佛道徼妙。圣迹可师。且<a>报应</a>显然。屡行征验。卿独不悟其理何也。奕对忤旨。帝恶之。自是终身不齿(唐旧史)</p>
<p>
	　　断屠置寺帝是年舍终南山太和旧宫。为高祖置龙田寺。后为翠微寺。帝以释明瞻善识治方。诏入内殿赐斋。对诏广陈帝王制御之术。叙释门慈救为宗。帝大悦。因下敕年三月六日普断屠杀。于行阵之所皆置佛寺(辨正录)</p>
<p>
	　　戊子二年三月。帝追念初平天下诛戮多人。乃以御服施诸寺僧忏礼荐度。诏曰。自隋末创义心存拯溺。北征东伐凡所伤殪难可胜纪。手所诛剪将近一千。切以如来圣教深尚仁慈。禁戒之科杀害为重。受命有司京城诸寺。为建斋行道七日七夜。竭诚礼忏。所有衣服并用檀舍。冀三涂之难因斯<a>解脱</a>。万劫之苦藉此弘济(唐史)。九月帝诏曰。今百谷资茂。万宝将成。犹恐风雨失时。子养无寄。敢藉聪明外慈多祉。宜为溥天亿兆。仰祈加祐。可于京城及天下诸州寺观僧尼道士等七日七夜转经行道。每年正月七月例皆准此(辨正录)</p>
<p>
	　　戒律法师玄琬。是年帝诏入宫。为妃嫔及皇太子诸王等授<a>菩萨</a>戒。琬入灭于贞观十年十二月。遗表曰。圣帝明王恭敬三宝。<a>沙门</a>或者犯法不应与民同科。乞付所属以僧律治之。并上安养论<a>三德</a>论。帝嘉纳之。有诏伤悼。遣太子临吊。敕有司给葬具。唐敕葬沙门由琬始也。仍于葬所建佛塔一区。敕庶子李伯药撰碑(高僧传)</p>
<p>
	　　已丑三年正月。帝敕京城僧尼于当寺每月二七日行道。转仁王大云等经以为常式(辨正录)三月诏大兴善寺创开传译。沙门玄谟等译语。崛多律师证译。法琳慧月等执笔承旨。慧乘等证义。敕仆射房玄龄给事杜正伦尚书李孝恭参助诠定。光禄大夫太府卿萧璟总知监护。百司供给(释教录)六月诏密州明净禅师入京祈雨。有旨度僧三百人(统纪)诏以通义宫皇家旧宅宜为尼寺。兴圣为名(弘明集)十一月敕胜光寺主僧珍。就宫迎释迦佛菩萨圣僧金刚绣像。供养于胜光寺。六年正月。命诸寺大德四十九人<a>三七</a>日行道。庆诸绣像散日斋供千僧。王公行香(辨正录)</p>
<p>
	　　建寺闰十二月。帝念隋氏以来幽魂滞魄。诏曰。有隋失道。九服沸腾。朕亲总元戎致兹明罚。切恐九泉之下尚沦鼎镬。八难之间永缠冰炭。所以树立<a>福田</a>济其魂魄。可于建义以来交兵之处。为义士凶徒殒身灭阵者各建寺刹。招延胜侣。望法鼓所震变炎火于青莲。清梵所闻易<a>苦海</a>于<a>甘露</a>。所司量定处所并立寺宇。具为事条。以闻称朕矜哀之意(旧史)次年壁垒咸置伽蓝。破薛举幽州立昭仁寺。破王世充洛州立昭觉寺。破刘武周汾州立弘济寺。破宋金刚晋州立慈云寺。破霍老生吕州立普济寺。破窦建德郑州立等慈寺。破刘黑闼洛州立昭福寺。敕虞世南李伯药褚遂良颜师古岑文本许敬宗朱子奢分撰新寺碑志。贞观二十年帝征辽回。为阵亡荐度。幽州创闵忠阁寺(大典录)。庚寅。帝谓常服未有差等。八月诏自今三品以上服紫。四品五品服绯。六品七品服绿。八品服青。妇人从其夫色(唐书)</p>
<p>
	　　<a>三藏</a>玄奘法师贞观三年冬往西域。取未至<a>佛经</a>。诣阙陈表。帝不允。师私遁自原州出玉关。抵高昌叶护等国而去。贞观七年至中印度。遇大乘<a>居士</a>受瑜伽师地。入王舍城。止那兰陀寺。从上方戒贤论师受瑜伽唯识宗旨。留十年。归自王舍城。贞观十九年正月丙子至京师。长安留守房玄龄表闻。壬辰法师如洛阳(东都也)三月己亥见于仪鸾殿。帝曰。师去何不相报。曰当去时表三上不蒙谅许。乃辄私行。帝曰。师能委命求法惠利苍生。朕甚嘉焉。师因奏西域所护梵本经论六百五十七部。乞就洛阳<a>嵩山少林</a>寺为国宣译。帝曰。朕顷为穆太后创弘福寺。可就彼翻译。敕平章房玄龄专知监护。资备所须一从天府。贞观二十二年六月。帝制法师新译经大唐三藏圣教序。时皇太子治睹圣序遂撰述圣记。诏皇太子撰菩萨藏经后序。八月帝赐法师百金磨衲并宝剃刀。法师奉表谢。略曰。忍辱之服彩合流霞。智慧之刀铦逾切玉。谨当衣以降烦恼之魔。佩以断尘劳之网。高宗永徽三年。法师于慈恩寺将建大塔奉安西取经论梵本。表奏。敕赐大内及东宫掖庭等七宫亡人衣物助师营办。法师授以西域制度。塔成高二百尺。显庆四年十月制以玉华宫为寺。追崇先帝诏法师居之。次年师于玉华译般若经。麟德元年二月。法师命<a>弟子</a>大乘光抄录所译经论凡七十五部一千三百三十五卷。又召门人造像设斋与众辞决。令左右念<a>弥勒</a>如来。初五日中夜右胁安卧而逝。寿六十五。帝辍朝三日。敕敛以金棺银椁。四月塔于浐东原。弟子神泰栖元会隐慧立明浚义褒大乘光皆法门龙象。法师以西域戒贤论师处所得瑜伽师地唯识宗旨授窥基(本传)</p>
<p>
	　　牛头山法融禅师。润州延陵人也。姓韦氏。年十九学通经史。寻阅大部般若晓达真空。忽一日叹曰。儒道世典非究竟法。般若正观出世舟航。遂隐茅山。投师落发。后入建康牛头山幽栖寺北岩之石室宴坐观心。有百鸟献华之异。虎狼围所居。四祖摄度之(传灯录)</p>
<p>
	　　辛卯五年。帝为穆太后于庆善宫造慈德寺。及于昭陵立瑶台寺。敕法师玄琬。于苑内德业寺为皇后写佛藏经。又于延兴寺更造藏经。并委琬监护。壬辰六年。诏以太原旧第为天宫寺。追奉穆太后。于台城西真安城内为穆太后又造寺。亦名弘福(辨正录)癸巳七年敕禁堰寨取鱼者。并断屠杀。度僧尼三千人(辨正录)</p>
<p>
	　　贞观九年四月。太上皇崩。十一月诏曰。三乘结辙济度为先。八正归依慈悲为主。流智慧之海膏泽群生。剪烦恼之林津梁品物。任真体道理协至仁。妙果胜因事符积善。朕钦若金轮恭膺宝命。至德之训无远不思。大圣之规无幽不察。欲使人免盖缠家臻仁寿。比缘丧乱僧徒减少。华台宝塔窥户无人。绀发青莲栉风沐雨。眷言凋毁良用怃然。其天下诸州有寺之处。宜度僧尼数以三千为限。其州有大小。地有华夷。当处所度多少。有司详定务取德业精明。其往因减省<a>还俗</a>。及私度白衣之徒。若行业可称通在取限。必无人可取亦任其阙数比闻多有僧徒溺于流俗。或假托鬼神妄传妖怪。或谬称医巫左道求利。或灼钻肤体骇俗惊愚。或造诣官曹嘱致赃贿。凡此等类大亏圣教。朕情在护持。必无宽贷。自今宜令所司依附内律参以金科明为条制(唐书旧史)</p>
<p>
	　　丙甲贞观十年。皇太子承干问张士衡曰。事佛营福其应如何。对曰。事佛在清净仁恕。如贪惏(力南反)骄虐。虽倾财事之无损于祸。且<a>善恶</a>必报若影赴形。<a>圣人</a>之言备矣。为君明。为臣忠。为子孝。则福祚永。反是则祸至矣。士衡以此言矫太子心。太子承干终于失德。贞观十七年废承干为庶人。立晋王治为皇太子</p>
<p>
	　　氏族志贞观十二年正月。吏部尚书高士廉黄门侍郎韦挺礼部侍郎令(卢丁反)狐德棻中书侍郎岑文本撰氏族志成。以黄门侍郎崔民干为第一。帝不允。乃更命刊定。专以今朝品秩为高下。于是以皇族为首。外戚次之。降崔民干第三凡二百九十三姓。千六百五十一家。颁于天下(唐书)</p>
<p>
	　　杜顺和尚名法顺。生壅州杜氏。少时隋文帝敬重给月俸供之。至是帝素敬重。常引入宫奉之如佛。顺集华严法界观。弟子智俨传其教。贞观十四年五月顺示寂(本传)</p>
<p>
	　　壬寅贞观十六年五月。帝为太穆皇后追福于弘福寺。手疏愿文曰。圣哲之所尚者孝也。仁人之所爱者亲也。朕幼荷鞠育之恩。长蒙教养之训。蓼莪之念何日云忘。罔极之情昊天匪报。兴言永慕但切深哀。欲报靡因唯凭冥助。敬以绢二百疋奉慈悲大教。倘至诚有感。冀消过往之愆为善有因。庶获后缘之庆(弘明集)。又敕为穆太后写佛<a>大藏经</a>。敕选法师十人挍正</p>
<p>
	　　癸卯贞观十七年二月。帝问谏议大夫褚遂良曰。舜造漆器谏者十余人。此何足谏。对曰。奢侈者危亡之本。漆器不已。将以金玉为之。忠臣爱君必防其渐。若祸乱已成无所复谏矣。帝曰。然朕有过。卿亦当谏其渐。帝曰。人主唯有一心。而攻之者甚众。或以勇力。或以辩口。或以謟谀或以奸诈。或以嗜欲。辐辏攻之。各求自售以取宠禄。人主少懈而受其一则危亡随之。此其所以难也(帝纪)</p>
<p>
	　　凌烟阁帝命图画功臣赵公长孙无忌赵郡元王李孝恭莱成公杜如晦郑文贞公魏征梁公房玄龄申公高士廉鄂公尉迟敬德卫公李靖宋公萧瑀褒忠壮公段志玄夔公刘弘基蒋忠公屈突通郧节公殷开山谯襄公柴绍邳襄公长孙顺德郧公张亮陈公侯君集郯襄公张公谨庐程知节永兴文懿公虞世南渝襄公刘政会莒公唐俭英公李世绩胡壮公秦叔宝于凌烟阁(忠义传)</p>
<p>
	　　丰干禅师寒山拾得丰干垂迹<a>天台</a>山国清寺。庵于藏殿西北隅。乘一虎游松径。见一子可年十岁。扣之无家无姓。师引之归寺养于厨所。号曰拾得。有一贫士。从寒岩来。曰寒山子。三人相得欢甚。是年丰干云游。适闾丘胤来守台州。俄患头风。丰干至其家。自谓善疗其疾。闾丘见之。师持净水洒之即愈。问所从来。曰天台国清。曰彼有贤达否。干曰。寒山文殊拾得普贤宜就见之。闾丘见之。三日到寺访丰干遗迹。谒二大士。闾丘拜之。二士走曰。丰干饶舌弥陀。不识礼我何为。遁入岩穴。其穴自合。寒拾有诗散题山林间。寺僧集之成卷。版行于世(国清寺记碑刻)</p>
<p>
	　　遗教经贞观十八年。帝敕曰。如来灭度以末代浇浮付嘱国王大臣护持<a>佛法</a>。然僧尼<a>出家</a>戒行须备。若纵情放逸触途烦恼。关涉人间动违经律。既失如来玄妙之旨。又亏国王受付之义。遗教经是佛<a>涅槃</a>所说。戒勒弟子甚为详要。末俗缁素并不崇奉。大道将隐微言且绝。永怀圣教用思弘阐。宜令所司差书手十人。多写经本务尽施行。其京官五品以上及诸州刺史各付一卷。若见僧尼业行与经文不同。宜公私劝勉必使遵行(见唐书旧史并文馆辞林)</p>
<p>
	　　十九年二月。帝自将伐高丽不克。九月班师。二十年三月车驾至长安。释智则者止辩才寺。房居萧然众呼为狂者。智则曰。道他狂者不知自狂。出家离俗只贪衣食。行住遮障锁门锁柜。种种聚敛役役不安。此而非狂更无狂者。乃抚掌大笑遽然而去(僧传)</p>
<p>
	　　风泾高王释法聪<a>说法</a>于浙西之苏杭嘉兴县。有神曰高王。降其祝曰。为我请聪法师来。受菩萨戒。居人依其言而请之戒讫。又降祝曰。自今以往酒肉五辛一切悉断。后若祈福可请僧众在庙设斋行道。历二年。秀州海盐县神曰。鄱阳府君因常祭降祝曰。为我请聪法师讲涅槃经。众乃迎师就讲。神又降祝曰。神道业障多有苦恼。自听法来身鳞甲内已息细虫啖苦。愿为我请师更讲大品。师复为讲之。神降祝谢(高僧传)</p>
<p>
	　　贞观二十二年。帝自伐辽而还气力不逮。乃留神大教。八月问玄奘法师曰。欲植法门之益。何所宜先。奘曰。众生寝惑非慧莫启。慧芽抽植法为之资。弘法须人度僧为最。帝曰。赐奘磨衲衣并宝力。奘表谢具前本传下。九月乙卯诏曰。隋季失御。天下分崩。四海涂炭。八埏鼎沸。朕属当戡乱亲履兵锋。亟犯风霜宿于马上。顷加药饵犹未痊除。比日以来方遂平复。岂非福善之致耶。京城及天下诸州寺各度僧五人。时天下寺三千七百余所。度僧凡一万七千余人(唐旧史)</p>
<p>
	　　皇太子治居春宫。适天时阴晦体倦凄感。追念母仪昊天罔极。慈恩无际。遂鸠材择地创大慈恩寺。为文德皇后追崇冥福。至是十二月成。又建浮图。诏选京城宿望五十大德。各度侍者六人居新寺。是月丙辰太子备宝车五十乘迎诸大德。并彩亭宝刹数百具。奉安新得梵夹诸经及瑞像<a>舍利</a>等。敕太常九部乐及长安万年音乐京城诸寺华幡导引入寺。帝御安福门楼执罏致敬。经像过尽始罢。皇情大悦。高宗既即位。亲制大慈恩寺碑(唐典)</p>
<p>
	　　己酉贞观二十三年。夏四月。帝有疾。五月崩。六月大子即位。八月葬文皇帝于昭陵。庙号太宗(本纪)</p>
<p>
	　　高宗</p>
<p>
	　　治。字为善。太宗第九子。初封晋王。在位三十四年。寿五十六岁永徽(六)显庆(五)龙朔(三)麟德(二)干封(二)总章(二)咸亨(四)上元(二)仪凤(三)调露(元)永隆(一)开耀(一)永淳(一)弘道(一)</p>
<p>
	　　庚戌永徽元年辛亥二年</p>
<p>
	　　四祖道信大师尊者姓司马氏。世居河内。徙居蕲州广济县。今淮西也。生而超异。幼慕空宗诸解脱门。宛如宿习。既嗣祖位。胁不致席仅六十年。唐高祖武德七年住蕲之破头山。今双峰山也。贞观中太宗闻其风三诏。尊者不起。又诏之。帝谓使臣曰。今复不从吾命即取首来。使道上意。师引颈待刃。使者还奏之。帝嘉叹慰谕甚厚。至是尊者居山已二十载矣。一日往黄梅县。路逢一小儿。可七岁许。问之曰。汝何姓。儿曰姓即有非常姓。祖曰。是何姓。儿曰是<a>佛性</a>。祖曰。汝无姓耶。儿曰姓空故无。祖默识其<a>法器</a>。令侍者至其母所。乞令出家。母以其宿缘故遂舍之。祖为剃度名弘忍。其后乃命曰。昔如来传正<a>法眼</a>转至于我。我今付汝并于衣钵。听吾偈。曰。华种有生性。因地花生生大缘与信合。当生生不生。至是永徽二年闰九月四日。诫门人曰。一切诸法悉皆解脱。汝等各各护念流化未来。言讫安坐而逝。寿七十二。塔于本山。明年四月八日塔户自开。仪相如生。代宗大历中谥曰大毉禅师。塔曰慈云(正宗记)。尊者尝至建康牛头山。摄融禅师列派曰旁出</p>
<p>
	　　甲寅永徽五年。帝特旨度<a>沙弥</a>窥基为大僧。入大慈恩寺。参译经正义。基鄂忠武公尉迟敬德犹子也。居长安。初玄奘法师就其父求之出家。基每览疏记过目成诵。义亦顿解善大小乘。从奘师受瑜伽唯识宗旨。著论凡百部。时号百本论师。性豪侈每出必治三车。经书食馔。时呼之曰三车法师。永淳元年入灭。寿五十一。有诏伤悼。御制画像赞。敕葬樊川北渠。近奘法师之茔。京兆终南山宣律师持律精严感天厨供养。每薄基三车之玩。基访律师。日过午天馔不至。基辞去天乃来。律师责以后时。天曰。适大乘菩萨在此。翊卫严甚故无自而入。律师闻之大惊。于是遐迩增敬。基公启宗曰慈恩(本传)</p>
<p>
	　　慈恩教初<a>天竺</a>国无著大士。频升知足天宫。咨参慈氏唯识宗旨。及其弟天亲菩萨生西度罗阅国。发明大乘。遂相与制论。天竺代有圣贤出弘其教。至<a>正法</a>藏戒贤论师。西天中印度人。年一百有三岁。居王舍城国之那兰陀寺。会三藏玄奘至。贤遂以瑜伽师地唯识宗旨授。奘东归。奘以授窥基。基乃网罗旧说广制疏论。学者宗之。谓之三车<a>法相</a>显理宗慈恩教</p>
<p>
	　　乙卯永徽六年十月。帝命司空李绩赍玺绶。册宸妃武氏为皇后。废王皇后。初贞观二年。太宗召荆州都督武士[获-禾+(寻-口+几)](郁缚反)女入后宫为才人。时年十四。太史奏有女主之兆出之。于感业寺为尼。永徽五年帝召之入宫为昭仪。今册为皇后</p>
<p>
	　　丙辰显庆元年。五月。敕天下僧尼有犯国法者。以僧律治之。不得与民同科。十一月天后生子。号曰<a>佛光</a>王。即中宗也。十二月五日为佛光王度僧七人。仍请玄奘法师。为佛光王剃发为出家(唐书旧史)</p>
<p>
	　　千岁宝掌和尚西竺中印度人也。生而拳左手。七岁祝发乃展。因名宝掌。东汉献帝建安二十四年来至此土。魏晋间东逝。西入蜀礼普贤。留大慈日诵般若等经。有咏之者曰。劳劳玉齿寒。似迸寒泉急。有时中夜坐。阶前鬼神泣。一日谓众曰。吾有愿住世千岁。故以千岁称之。次游五台。徙居祝融峰之华严．黄梅之双峰．庐山之东林。寻抵建康会达磨入梁。掌就扣其旨而有悟。武帝高其道腊。延之内庭。未几如吴。有偈曰。梁城遇导师。参禅了心地。飘零二浙游。更尽佳山水。顺流东下。由千顷至天竺。往鄮峰登太白。穿雁宕盘礴于翠峰七十二庵。[竺-二+面]赤城憩云门法华诸暨渔浦赤符大岩。太宗贞观十五年。返杭之飞来峰栖止之。今中天竺寺也。有行尽支那四百州此中偏称道人游之句。后居浦江之宝岩。至是丁巳显庆二年正旦。手塑一像九日像成。问其徒慧云曰。肖谁。云曰与和尚无异。即沐浴趺坐谓云曰。吾住世已□千七十二年。今谢世。听吾偈曰。本来无<a>生死</a>。今亦示生死。我得去住心。他生复来此。言讫而逝。后五十四年。刺浮长老自云门至塔所。礼曰。冀塔户开少选塔户果启其骨连环若黄金。浮即持往秦望山建塔焉。玄宗开元中。慧云门人宗一者。尝勒石识其行实云(传灯录)</p>
<p>
	　　戊午显庆三年六月十二日。帝创西明寺成。十三日帝出绣像长幡送寺次奉。寻召僧道各七人入百福殿。共谈名理以相启沃。复各赐坐论议。全文备载南山宣律师论衡。七月诏迎玄奘法师入居西明寺。四年十月。帝以玉华宫为寺。追崇先帝。诏奘法师居之。五年帝幸东都。敕召僧义褒慧立等赴洛京。见帝于合壁殿。叙论称旨。留住东都<a>净土</a>寺(僧传)</p>
<p>
	　　辛酉龙朔元年九月。帝幸高祖旧第天宫寺。设斋<a>僧侣</a>(方志)</p>
<p>
	　　释彦悰撰大唐京寺录传十卷。铺述三宝灵迹焉(弘明集)</p>
<p>
	　　明解长安普光寺僧明解者。姓姚氏。性聪敏。琴诗书画为时独绝。每欣俗网不乐道门。殢酒荒情。显庆三年帝造西明寺成。敕灵润法师择人居之。时有僚采数人。共荐明解。润法师曰。公等宜求<a>戒定慧</a>学增长福田。何乃酒客画师以当洪寄。官采愧退。明解怀憾。俄而帝征四科。不问道俗。明解应诏。自举射策升第。喜不自胜。遂乃归俗颇有余言。未几染疾。见数十人执猛炬迎解。明解大怖言未终而卒。是年八月也。后托梦于相州净土寺僧智整曰。明解宿无福业。不遵内教。今受大罪非常饥乏。傥有故人之情。颇能惠一餐否。智整许诺。及寤遂为设食。至夜才卧。即见明解来愧谢之。逾二年。又托梦于画工张生曰。我以不信佛法。今大受苦痛。努力为我写三二卷经。执手殷勤。赋诗言别。教画工读十八遍令记之。寤乃忆其诗曰。握手不能别。抚膺还自伤。痛矣时阴短。悲哉泉路长。松林惊野吹。荒隧落寒霜。言离何以赠。留心内典章。其画工素不识字。乃倩人录之示明解知友。皆曰。是明解文体不惑。见闻者莫不测然哀感(见法苑珠林并冥报录)</p>
<p>
	　　壬戌龙朔二年。二月改百官名。以门下省为东台。中书省为西台。尚书省为中台。侍中为左相。中书令为右相。仆射为匡正。左右丞为肃机。尚书为大常伯。侍郎为少常伯。其余二十四司御史台九寺七监十六卫。并以义训更其名。职任如故(唐书)</p>
<p>
	　　并州大像并州是太原路。今改冀宁路。帝及后初幸并州童子寺。大像高十七丈。七月遣使送<a>袈裟</a>于像。像放光明。帝悦(法苑珠林)</p>
<p>
	　　善导和尚入京化人修净士业。念阿弥陀佛。说法光明寺。是年入灭</p>
<p>
	　　泗洲<a>僧伽</a>大士初自碎叶国游于西凉。是年显化洛阳。或问师何姓。士曰姓何。曰何国人。士曰何国人。则天万岁通天元年。诏番僧有乐住者。所在配住。时大士不欲异凡。乃隶名楚州(今淮安路)龙兴寺。澹如也或宴坐于深房。或振锡于长路。中宗景龙二年。诏大士自准寺入宫。帝称第子。三台问法。百辟归心。馆于荐福寺。在京数月。天时忽大早。帝请大士内殿祈雨。甘泽随沾。帝为度慧俨慧岸木叉三人为侍者。帝为书大士所居寺额。曰普光王。先送归淮。睿宗景云元年三月。大士示寂。寿八十三。敕奉全身归泗洲普光王寺。塑身建塔。帝问圣士万回曰。僧伽何如人。回曰观音大士<a>化身</a>耳。大士初三十年在于本国。五十三年行化此方。显应度缘凡二十七处。神迹灵异人共瞻仰。殿宇塔庙在处供养(本传碑志)</p>
<p>
	　　乙丑麟德二年。益州法聚寺有张僧繇所画<a>地藏菩萨</a>像。至是七月寺僧传本放光。展转图者悉放光明(大藏法苑珠林)</p>
<p>
	　　九世同居麟德二年十月。车驾幸东都(洛阳也)。祀昊天上帝于泰山。十一月至筹张。幸张公艺宅。公蓻九世同居。北齐隋唐皆旌表其门。帝问所以共居之故。公蓻书忍字百余以进。帝善之乃赐以缣帛(唐书)。寿张隶大原。今冀宁路也</p>
<p>
	　　终南山宣律师丁卯干封二年十月初三日。律师入灭于长安西明寺。律师讳道宣。生京兆钱氏。父吏部尚书申。母梦月轮贯怀而孕。又梦梵僧语之曰。所孕者梁之祐律师也。及长出家以律自持。感天送馔侍卫。暮年以戒坛未合律躬白负土准律新之。律师行道中夜临砌蹶且仆。有少年介胄拥卫之。律师问汝为谁。曰弟子博叉天王子张琼也。以师戒德故来给卫耳。律师问以<a>世尊</a>在世及灭度时事。琼一一为言之。及别授律师以佛牙饵药修合之方。今市肆天王补心圆是也。忏筵行人日用之。天神降灵不一传流问答。律师集之。题曰感天侍应传。律师撰内典录三宝感应录．佛道论衡．释迦谱．四分羯磨．续高僧传．广弘明集．八部八十一卷。并行于世。律师示寂。高宗有诏伤悼。敕天下寺图形塑像。以为标范奉祀。穆宗制赞曰。代有觉人。为如来使。龙魔归降。岳神奉事。声飞五天。辞惊万古。金乌西沈。佛日东举。稽首归依。肇律宗主。懿宗咸通十一年。谥号曰澄照律师(本传)</p>
<p>
	　　南山教始自优婆离尊者。于世尊灭后。集四部众结集毗尼藏。优婆离口诵圣言十番。众证无差。然后宣布。三国魏邵陵厉公嘉平二年。西竺沙门昙柯罗至洛阳。始出僧祇戒本。东晋安帝义熙三年。天竺沙门<a>佛陀</a>耶舍尊者以十诵律来。自是中夏律仪始备。拓跋魏聪律师等世禀传之。至是宣律师持守奉谨。诸天送食护卫。弘其仪度律藏。遂赫奕天下。谓之行事防非止恶宗</p>
<p>
	　　弘道之师。中印度优婆离尊者。南天竺昙柯罗尊者。中印度佛陀耶舍尊者。聪律师。光统律师。云晖愿律师。乐洪云律师。隋洪遵律师。文帝师之。智首律师。南山宣律师。文纲律师唐光州人。道岸律师中宗尊之。图形林光宫。御制赞语见景龙三年。太亮律师昙一律师南阳张氏唐道澄律师。德宗赐号曰大圆律师。慧钦律师洪州徐氏</p>
<p>
	　　戊辰总章元年己巳二年</p>
<p>
	　　庚午咸享元年辛未二年</p>
<p>
	　　水陆仪文咸享二年三月。长安法海寺英禅师有异人来谒曰。弟子知有水陆斋。可以利益幽冥。自梁武殁后。因循不行。今大觉寺有吴僧义济。藏此仪文。愿师往求。以来月十五于山北寺<a>如法</a>修设。苟释狴牢敢不知报。英寻诣义济果得仪文。即以所期日山北寺如法修设。次日曛暮向者。异人与十数辈来谢曰。弟子秦庄襄王也。指其徒曰。此范睢。此穰侯。此白起。此王剪。此张仪。此陈轸。皆秦臣也。各坐本罪幽囚阴府。大夜冥冥无能救护。昔梁武帝于金山寺设此斋。时前代纣王之臣皆免所苦。弟子尔时亦暂息苦。然以狱情未决不得出离。今蒙吾师设斋。弟子与此徒辈并列国诸侯众等。皆乘善力将生人间。虑世异国殊故此来谢。言讫遂灭。自是仪文布行天下。作大利益([(厂-一)*臣*责]禅师苇江集)</p>
<p>
	　　万回法云公太宗贞观六年五月五日。生虢州阌乡张氏。至是咸享四年帝度之为沙门。回幼时致兄书六千里外。朝往暮回。因号万回。则天垂拱四年。太后延回入宫。赐以锦衣。令宫女给侍。长安二年回所至显化。玄宗在藩邸。尝私谒回。回抚其背曰。五十年太平天子可自爱。中宗神龙二年。赐回号法云公。睿宗景云二年十月。诏回入宫馆于集贤院。给二美人奉事之。十二月忽求阌乡河水。左右不可得。回曰穴堂前地可得也。回饮水毕湛然而逝。寿八十岁。赐司徒虢国公。敕图形集贤院(本传)</p>
<p>
	　　甲戌上元元年。帝称天皇。后称天后。秋八月敕文武官。三品以上服紫金玉带。四品服深绯金带。五品服浅绯金带。六品服深绿。七品服浅绿并银带。八品服深青。九品服浅青并[石*俞]石带。庶人服黄铜铁带。自非庶人不听服黄(唐者车服志)</p>
<p>
	　　五祖弘忍大师尊者蕲川黄梅县人也。先为破头山栽松道者。尝请于四祖曰。法道可得闻乎。祖曰。汝已老。脱有闻其能广化邪。傥若再来吾尚可迟汝。道者去行水边。见一女子浣衣揖曰。寄宿得否。女曰。我有父兄可往求之。道者曰。诺。我则敢往求。女首肯之。道者回策归山而化。其女周氏季子辍孕。父母大恶逐之。女无所归。日庸纺里中夕止众馆下。已而生一子。以为不祥。抛浊港中。明日溯流而上。大惊遂举之。成童随母乞食。里中逢一智者。叹曰。此儿缺七种相不逮如来。后遇四祖得度。受其传法。嗣化于破头山。至是咸亨二年有一居士卢慧能者。自新州来参祖。问曰。何来。卢曰岭南。祖曰。欲须何事。曰唯求作佛。祖曰。岭南人无佛性若为得佛。曰人有南北。佛性岂然。祖呵曰。着槽厂去。卢礼而退。便入碓坊。服劳杵臼间经余八月。祖知付授时至。令众各随意见以述一偈。时会下七百余僧。上座神秀者学通内外众所尊仰。咸推称曰。若非尊秀畴敢当之。神秀闻誉书一偈于廊壁曰。身是菩提树。心如明镜台。时时勤拂拭。莫使惹尘埃。祖见之赞叹曰。依此<a>修行</a>亦得胜果。卢闻之乃曰。美则美矣。了则未了。至夜卢躬秉烛请张日用别驾。书一偈于秀偈之侧曰。菩提本无树。明镜亦非台。本来无一物。何处惹尘埃。祖见偈已潜往碓坊问曰。米白也未。卢曰白也未经筛。祖以杖三击于碓。卢即以三鼓入室。祖告之曰。诸佛出世以大事因缘故随机大小而引导之。遂有十地三乘顿渐等旨。为之教门。然以无上微妙秘密圆明真实正法眼藏付于上首大迦叶尊者。展转传授二十八世至菩提达磨祖师。乃以东来。东之益传适至于我。我今以是大法并其所受僧伽黎衣宝钵皆付于汝。善保护之。无使法绝。听吾偈曰。有情来下种。因地果还生。无情既无种。无性亦无生。卢受法已。作礼问曰。法则闻命。衣钵复传授乎。祖曰。昔达磨来自异域。恐世未信其师承。故以衣钵为验。今天下已知信矣。可止于汝矣。且当远隐俟时行化。所谓受衣之人命如悬丝也。卢曰当往何所。祖曰。逢怀即止遇会且藏。卢礼足已即夕去之。众疑祖三日不上堂扣之。祖曰。吾道行矣。问曰。衣钵谁得耶。祖曰。能者得之。众议卢名能。必彼得而往矣。祖付衣法已复经四载。当上元二年告众曰。吾今事毕。时可行矣。入室安坐而逝。寿七十四。建塔于黄梅之东山。代宗谥号曰大满禅师。塔曰法雨(正宗记)</p>
<p>
	　　丙子仪凤元年己卯调露元年</p>
<p>
	　　庚辰永隆元年辛巳开耀元年</p>
<p>
	　　壬午永淳元年。隐士孙思邈卒。孙善庄老阴阳医药之术。尤尊释典。称孙真人</p>
<p>
	　　癸未弘道元年。十二月。帝有疾。丁巳崩。甲子中宗即位。尊天后为皇太后。政事咸取决焉中宗立而废之。太后称制</p>
<p>
	　　佛顶尊胜陀罗尼西域北印度罽宾国沙门佛陀波利尊者。此云觉护。初仪凤元年来五台清凉山逢一叟。问之曰。尔何为来。曰欲礼文殊。叟曰。曾持佛顶尊胜咒来否。曰未也。叟曰。此土众生犯杀盗淫妄四业者多。能回取咒以流此土作大利益。弟子当示师文殊所在。言已忽不见。波利乃返本国取咒至是。弘道元年至长安。有旨命杜行顗及日照三藏翻译讫。波利又将梵本。访西明寺僧顺贞。贞奏闻共译之。名尊胜陀罗尼。乃第三出也。与杜令译者大同小异。比诸众译此最弘布。波利继入五台。后不知其所终(高僧传)</p>
<p>
	　　法苑珠林凡一百卷。赐入经藏流行。法师玄晖所撰。晖字道世。至是弘道元年入寂</p>
<p>
	　　则天</p>
<p>
	　　讳[昍/(宋-木+生)](之少反)姓武氏。高宗后。生中宗睿宗太平公主三人。高宗崩中宗立。尊为皇太后。中宗元年二月戊午。后废中宗为庐陵王幽于别所。己未立豫王旦(睿宗也)为皇帝。政事决于太后。居帝于别殿。夏四月迁庐陵王于房州。又迁均州。九月甲寅赦天下。改元光宅。旗帜皆从金色。八品以下旧青者更服碧色。东都(洛阳也)改为神都。宫名太初。又改尚书省为文昌台。左右仆射为左右相。六曹为天地四时六官。门下省为鸾台。中书省为凤阁。侍中为纳言。中书令为内史。御史台为左肃政台。增置右肃政台。其余省寺监率之名悉以义类改之。太后称制二十一年。寿八十一岁(唐史)光宅(一)垂拱(四)永昌(一)天授又改曰载初(二)长寿(二)延载(一)天册万岁又改证圣(一)万岁通天又改万岁登封(一)神功(一)圣历(二)久视(一)长安(五)</p>
<p>
	　　甲申正月。中宗年曰嗣圣。二月豫王立。年曰文明。九月甲寅改年曰光宅光宅元年</p>
<p>
	　　乙酉垂拱元年。丙戌二年。泉州黄守恭宅园桑树忽生白莲华。因舍其宅为寺。今开先寺是也(图经)</p>
<p>
	　　垂拱三年。天竺沙门地婆诃罗此云日照。高宗仪凤初至长安。译密严等经。至是共译十八部凡三十四卷。太后亲制序(本传)</p>
<p>
	　　己丑永昌元年庚辰天授元年</p>
<p>
	　　国号周天授元年九月。侍御史傅游蓻帅关中百姓诣阙上表。请改国号周赐皇帝姓武氏。太后可之。乃御则天楼赦天下。以唐为周。改元。上尊号曰圣神皇帝。以皇帝且为皇嗣赐姓武。立武氏七庙于神都。十一月庚辰朔日南至太后享万象神宫赦天下。始用周正。以永昌元年十一月为载初元年正月。以十二月为腊月。夏正月为一月。秦宗客改造天地等十二字以献。丁亥行之。太后自名瞾。改诏曰制。二月辛酉太后策贡士于洛城殿。贡士殿试自此始。至久视元年冬十月。制复以正月为十一月。一月为正月。中宗神龙元年二月。复国号唐。郊庙社稷陵寝百官旗帜服色文字。皆如永淳以前故事。复以神都为东都。北都为并州。新造十二字者。照为瞾。天为西。地为[永/土]。日为[○@乙]。月为囝。星为○君为[了-(丁-一)+(夙-歹+(王/口))]。臣为惠。载为风。年为[十/((坐-(人*人)+(刀*刀))-土+十)]。初为[夙-歹+熏]。正为缶令宰相撰时政记。月送吏馆。时政记自此而始(唐书)</p>
<p>
	　　壬辰长寿元年。四月。诏仁俭禅师入见。师视太后。良久云。会么。后云不会。师云。老僧持不语戒。言讫而去。翌日进短歌十九首。后览而嘉之。厚加锡赉。今唯了元歌一首存传灯玉英集。师即腾腾和尚也。嗣嵩岳慧安国师。国师嗣五祖(传灯)</p>
<p>
	　　宝积经南天竺国沙门达磨流支。此云法希。初高宗闻其风。开耀元年因西域使者诏敦请之。至是来长安。太后召见。为改其名菩提流志。此云觉爱。敕于佛授记寺译经一十九部凡二十八卷。中宗神龙二年。志遂驾还京。敕于西崇福寺译宝积经。帝亲笔受。睿宗景云元年。帝复于北苑白莲花亭别开宝积会首。帝亦亲躬笔受。王[王*晋]贺知章等润色。中书陆象先魏知古监护。御笔制序标于经首。玄宗开元元年。志以所译宝积经并旧译合成一部百二十卷功毕。志不复译经。专持诵修习禅观。开元十五年入灭。寿一百五十六岁。葬之日特给卤簿羽仪。塔于龙门西原。追赠鸿胪大卿。赐谥曰开元一切遍知三藏。名德之重古未有也。志前后译经五十三部合一百一十八卷(旧唐史具载之)</p>
<p>
	　　甲午延载元年</p>
<p>
	　　乙未天册万岁元年。正月辛巳。太后加号慈氏。改元证圣。又加号天册金轮大圣皇帝。改年曰万岁通天(唐书)</p>
<p>
	　　法师义净讳义净。字文明。茫阳(涿州也)张氏子。髫龀出家为僧。弱冠具戒。高宗咸亨二年。三十七岁往西域求佛经。孤征二十五年。历三十余国。至是乙未五月还至河洛。得梵本经律论近四百部合五十万夹。金刚座真容一铺。舍利三百粒。太后亲迎于上东门外。奉安佛授记寺。敕令翻译。初与实叉难陀翻<a>华严经</a>。长安三年译金光明最胜王等经百一羯磨等。成均(大学名)助教许观监护。太后制新翻圣教序。中宗神龙元年。于东洛内道场译孔雀王等经。帝制序。号大唐龙兴三藏圣教序。二年随驾回长安。敕于大荐福寺别置翻经院。译一切庄严王等经。兵部侍郎崔湜给事中卢粲润文正字。秘书监附马都尉杨慎交监护。中宗景龙二年。召师入内同翻经。僧九旬坐夏。帝念居房州时祈念药师。乃命法师于大佛光殿译<a>药师经</a>二卷。睿宗景云元年。师留大荐福寺。译浴像等经论二十部凡八十八卷。学士李峤张说等润色。仆射韦巨源苏瑰监护。玄宗开元元年七月法师入寂。寿七十九。僧腊五十九。敕给葬事。塔洛京龙门北之高原。法师前后译经律论五十六部凡二百三十卷。又别撰仪传等九卷。师虽遍翻三藏。而偏攻律部教授学者(本传)</p>
<p>
	　　是年敕沙门明佺等刊定经目撰录十五卷。随大藏流行(本传)</p>
<p>
	　　华严经太后闻于阗国有梵本华严大经。遣使往求之。并请善梵学者一人随经。于是于阗国主以尊者实叉难陀此云觉喜。妙善华严宗旨遣应旨太后大悦。是年三月。诏入大遍空寺。同菩提流志复礼法师等翻译。次移佛授记寺。太后时幸其寺。亲究笔削。施供食馔。至圣历二年十月译新经成八十卷。太后亲制序文。御太极殿宣示百官。长安四年。实叉难陀出<a>楞伽经</a>七卷。比之诸本尤为详明。难陀总译经论一十九部凡一百七卷。辞还于阗。诏遣御史霍嗣光送还本国(并见唐书旧史)。至中宗景龙二年。再诏难陀至京。帝亲迎劳备法仪。送止荐福寺讲演经旨。睿宗景云元年十月师入灭。阇维舌根不坏。诏送归于阗建塔(本传)</p>
<p>
	　　丙申万岁通天元年腊月甲申改元万岁登封贤首教释法藏号贤首。姓康。康居国人。风度奇正利智绝伦。来长安寻应名僧义学之选。属玄奘法师译经始预其间。后因笔受证义润文见识不同而出译场。初炖煌杜顺法师。隋文帝笃敬之。传华严法界观与弟子智俨。此晋译华严也。藏侍俨尽得其教。至是传译。藏首登其数。实叉难陀译于阗华严梵夹。藏同义净法师复礼法师皆预焉。万岁通天元年。诏沙弥法藏于太原寺开示新译华严宗旨。白光自口而出。有旨命京域十大德为藏授满分戒。赐号贤首。诏入大遍空寺参译。长安元年。诏贤首于东都佛授记寺讲新华严经。至<a>华藏</a>世界品大地震动。即日召对长生殿问帝网十重六相之义。藏敷宣有绪。夫天帝网义十重玄门海印三昧门六相和合义门普眼境界门。此诸义章皆是华严总别义网。太后于此茫然未决。藏乃指镇殿金狮子为喻。因撰义门径捷易解。号金狮子章。列十门总别之相。太后遂开悟其旨。藏又为学不了者设巧方便。取鉴十面八方安排。上下各一相去一丈余。面面相对。中安一佛像。燃一炬以照之。互影交光。学者因晓刹海涉入无尽之义。藏尝着般若<a>心经</a>疏。为时所贵。天下流行。又号康藏国师。清凉大统国师澄观。以命世亚圣之才追宗贤首。着华严疏论凡数百万言。圭峰宗密嗣之。是为华严五祖。大法渊源。沛然洽于天下。目为一念<a>圆融</a>具德宗贤首教(高僧传)</p>
<p>
	　　清凉国师。法名澄观。姓夏侯氏。越州山阴人也。年十一依今应天山宝林寺霈禅师出家。诵<a>法华经</a>。十四岁遇恩得度。隶名宝林。肃宗乾元中。依润州栖霞寺醴律师学相部律。依昙一隶南山律。诣金陵玄璧法师传关河三论。三论之盛于江表师之力也。代宗大历中。于瓦棺寺传起信涅槃。又于淮南法藏受海东起信疏义。温习华严覆寻三论。仅二十年。就苏州从湛然法师习天台止观法华杂摩等经疏解。又谒牛头山忠禅师。径山钦禅师。洛阳亡名禅师。咨决南宗禅法。复见慧云禅师了北宗玄理。以至翻习经传子史小学苍雅．天竺悉昙．诸部异执四韦五明秘咒仪轨篇颂书踪。一皆博综。大历十一年。礼文殊于五台。往峨眉拜普贤。却还五台居大华严寺。专行方等忏法。慨华严旧<a>疏文</a>繁义约。惙然长想。况文殊主智。普贤主理。二圣合为毗卢遮那。万行兼通。即大华严之义。遂撰疏成二十卷。德宗贞元七年。河东节度使李自良。请师于崇福寺讲新疏。德宗闻其风。降中使李辅光宣诏入都。与罽宾三藏般若译乌茶国所进华严后分四十卷。次年五月。遣中使霍仙鸣传宣催入。德宗敦重延居译场刊正。又诏令造疏。编成十卷进呈。顺宗在春宫。尝接师言。请述了义一卷心要一卷并食肉得罪因缘。师疏义纲要富有著作。弟子传法者一百许人。又见宪宗元和十二年并文宗开成三年(赞宁僧统宋高僧传)</p>
<p>
	　　终南山圭峰禅师宗密。果州西充人。姓何氏。世业儒。宪宗元和二年。将赴贡举。偶造遂州圆禅师法席味其道法。遂求披剃。当年取具。一日随众僧斋于府吏任灌家居末座。以次授经得圆觉十二章。未终轴而感悟。归告于圆。圆曰。汝当大弘圆顿之教。此诸佛授汝耳。行矣无自滞于一隅。遂奉命辞去。谒荆南忠禅师洛阳照禅师。皆蒙记莂。抵襄汉因病僧付华严疏。即上都澄观大师之所撰也。览之欣然曰。吾禅遇南宗。教逢圆觉。一言之下心地开通。一轴之中义天朗耀。今复得兹绝笔。寻诣上都礼见清凉国师。未几复入终南圭峰兰若。文宗太和中。征入内赐紫衣。帝累问法要。朝士归慕。唯相国裴休深入堂奥。受教为外护。师以禅教学者互相非毁。遂着禅源诸诠。写录诸家所述诠表禅门根源道理文字句偈。集为一藏。以贻后代。武宗会昌元等正月六日。于兴福院诫门人。令舁尸施鸟兽。焚其骨而散之。言讫坐灭。道俗奉全身于圭峰。茶毗得舍利。藏之石室。宣宗追谥定慧禅师。塔曰青莲。寿六十三。嗣遂州圆。六组下五世荷泽派也</p>
<p>
	　　诏嵩岳慧安禅师并神秀禅师至都。肩舆入殿。太后亲加跪礼。奉于宫禁。朝夕问道。尊安为国师。时王公已下闻风来谒。望尘拜伏(传灯录)</p>
<p>
	　　北宗秀禅师讳神秀。五祖旁出之嗣。生开封李氏。少业儒。博综多闻忽思出家。至蕲州双峰寺遇五祖。乃叹服而事之。樵汲供役以求其道。祖乃度之。五祖入灭。师住江陵当阳山。太后闻之召至都下。同慧安国师于内道场供养。特加钦礼。命于当阳山置度门寺以旌其德。中宗既立。尤加礼重。大臣张说尝闻法要执弟子礼。师示众曰。一切佛法自心本有。将心外求舍父逃走。中宗神龙二年二月入灭于东都天宫寺。谥大通禅师。敕葬龙门。葬日给羽仪卤簿。帝送至便桥。敕中书令张说为制碑文。师生于隋末百有余岁。僧腊八十。时岐王范及征君卢鸿一皆勒碑制诔。<a>旧唐书</a>有传。赐僧谥号自师而始。门人普寂义福等皆嗣袭师位(僧传)</p>
<p>
	　　嵩岳安国师讳慧安。荆州枝江卫氏子。幼年出家披剃。隋文帝开皇十七年遁居山谷。炀帝大业中开济渠丁夫之饿殍也。师为乞食以活之。炀帝闻而征师。不赴潜入太和山。登衡岳行头陀行。太宗贞观间至蕲州黄梅谒五祖。遂得心要。高宗麟德元年。游终南山石壁因止焉。高宗诏之不起复至嵩少。乃云是吾终焉之地也。禅者辐辏。太后遣使召师入见。偕北秀禅师同膺钦礼。太后尊师为国师。至中宗神龙二年赐紫袈裟。为度弟子二七人。延入禁中供养。是时中宗遣内侍薛简诏六祖。祖不赴诏逾三年。中宗又赐师磨衲僧衣。辞归嵩岳。景龙三年三月三日。嘱门人曰。吾死矣将尸向林中。待野火焚之。至八日偃身而寂。春秋一百二十八。门人遵旨。果野火自然阇维。得舍利八十粒。内五粒大而紫色。进留宫禁。睿宗先天元年门人建塔焉。世称老安国师。嗣法弟子仁俭破窖堕嵩岳圭(传灯录)</p>
<p>
	　　丁酉神功元年戊戌圣历元年</p>
<p>
	　　皇嗣(睿宗也)固请逊位于庐陵王。九月立庐陵王哲为皇太子。复名显大赦天下己亥圣历二年</p>
<p>
	　　庚子久视元年冬十月。制复以正月为十一月。一月为正月</p>
<p>
	　　辛丑长安元年壬寅二年癸卯三年甲辰长安四年</p>
<p>
	　　中宗</p>
<p>
	　　讳显。高宗第七子。立为皇太子。初高宗崩太子即位。正月尊天后为太后。立妃韦氏为皇后。擢后父韦玄贞豫州刺史。帝以玄贞为侍中。裴炎固争不从。炎白太后密谋。二月戊午废帝为庐陵王迁房州。又迁均州。流玄贞钦州。则天圣历元年。复立为皇太子。至是乙巳年正月乙巳天后传位太子。丙午帝即位。丁未太后徙居主阳宫。帝帅百官上尊号曰则天大圣皇帝。十一月壬寅崩。神龙元年二月复唐国号。郊庙社稷旗帜百官皆如永淳以前故事。以神都(洛阳也)为东都。北都为并州。帝在位六年。寿五十五岁神龙(二)景龙(四)</p>
<p>
	　　乙巳神龙元年四月。帝降御札召曹溪六祖入京。其辞曰。朕延宗秀二师宫中供养。每究一乘二师并推让云。南方能禅师密受忍大师衣法。可就彼问。今遣内侍薛简驰诏迎请。愿师慈念速赴上京。祖表谢辞以疾。简曰京城禅德皆云欲得会道当习<a>禅定</a>。若不因禅定而得解脱者未之有也。未审师所说法如何。祖曰。道由心悟岂在坐耶。简曰。弟子回朝主上必问。愿师指示心要令得明道。祖曰。道无明暗。简曰明喻智慧。暗况烦恼。倘不以智慧照破烦恼生死凭何出离。祖曰。若以智慧照烦恼者。此是二乘小机。简曰何谓大乘见解。祖曰。明与无明其性无二。无二之性即是实性。实性在凡不减。在圣不增。住烦恼而不乱。居禅定而不寂。性相如如名之为道。简曰师说不生不灭何异外道。祖曰。外道将灭止生。以生显灭。灭犹不灭。生说无生。我说本自不生。今亦无灭。所以不同外道。汝欲知心要。但一切善恶都莫思量。自然得入清净心体。湛然<a>常住</a>妙用恒沙。简礼辞归阙表上祖语。帝咨美久之。寻遣使赐祖磨衲袈裟鉼钵绢五百匹。谕天子向慕之意(传灯)</p>
<p>
	　　<a>楞严经</a>天竺沙门般剌蜜谛此云极量。是年至广州居制止道场。五月于灌顶部中诵出一品。名楞严经。弥伽烁法此云云峰。译成一部十卷。宰相房融笔受。融时贬流高州。因得以寓于译所。沙门怀迪证译。传经事毕。朝廷责以私译。蜜谛遂泛舶携梵夹归天竺(译记)。丙午神龙二年僧范等加五品阶(唐旧史)</p>
<p>
	　　试经度僧八月诏天下试童行经义。挑通无滞者度之为僧。试经度僧从此而始(唐旧史)</p>
<p>
	　　沙门智严。于阗国王之子。幼年来唐。早居荣禄。授大将军封郡公。是年五月请舍宅为寺。敕允其请。又固请出家。十二月二十四日墨制云。人之情也莫不贪禄惜位。卿之愿也乃欲弃俗出家。忽省来奏。差赏兼怀。特遂所祈。式成高志。仍请住终南山至相寺。多预翻译(释教录)</p>
<p>
	　　丁未景龙元年二年三月朔方道大总管张仁愿。筑三受降城于河上。属丰州</p>
<p>
	　　岳神乞戒嵩岳元圭禅师。生伊阙李氏。幼岁出家。高宗永淳年间受具戒隶闲居寺习毗尼。谒安国师顿悟玄旨。遂庐于嵩岳之庞坞。是年一日有异人。峨冠裤褶(音习)而至。从者极多伟甚称谒大师。师睹其非常乃谕之曰。善来仁者胡为而至。彼曰师宁识我耶。师曰。吾观佛与众生等。吾一目之岂分别邪。彼曰我此岳神也。能生死于人。师安得一目我哉。师曰。吾本不生。汝焉能死。吾视身与空等。视吾与汝等。汝能坏空与汝乎。苟能坏空及汝。吾则不生不灭也。汝尚不能如是。又焉能生死吾邪。神稽首曰。我亦聪明正直于余神。讵知师有广大之智辩乎。愿授以正戒令我度世师曰。汝既乞戒即既戒也。所以者何。戒外无戒。又何戒哉。神曰此理也。我闻茫昧止求师戒。我身为门弟子。师即为张座秉炉正几曰。付汝<a>五戒</a>。若能奉持即应曰能。不能即曰否。神曰谨受教。师曰汝能不淫乎。曰我亦娶也。师曰。非谓此也谓无罗欲也。曰能。师曰汝能不盗乎。曰何乏我也焉有盗取哉。师曰非谓此也谓飨而福淫不供而祸善也。曰能。师曰。汝能不杀乎。曰实司其柄焉曰不杀。师曰非谓此也谓有滥误疑混也。曰能。师曰。汝能不妄乎。曰我正直焉有妄乎。师曰非谓此也谓先后不合天心也。曰能。师曰。汝不遭酒败乎。曰能。师曰如上是为佛戒也。师又曰。以有心奉持而<a>无心</a>拘执。以有心为物而无心想身。能如是则先天地生不为精。后天地死不为老。终日变化而不为动。毕尽寂默而不为休。信此则虽娶非妻也。虽飨非取也。虽柄非权也。虽作非故也。虽醉非惛也。若能无心于万物则无戒。无戒则无心。无佛无众生。无汝及<a>无我</a>。孰为戒哉。神曰我<a>神通</a>亚佛。师曰。汝神通十句五能五不能。佛十句七能三不能。神悚然避席跪启曰。可得闻乎。师曰。汝能戾上帝东天行而西七曜乎。曰不能。师曰。汝能夺地祇融五岳而结四海乎。曰不能。师曰。是谓五不能也。佛能空一切相成万法智。而不能即灭定业。佛能知群有性穷亿劫事。而不能化导<a>无缘</a>。佛能度无量有情而不能尽众生界。是为三不能也。定业亦不牢久。无缘亦是一期。众生界本无增减。廓无一人能主其法。有法无主是谓无法。无法无主是谓无心。如我解佛亦无神通也。但能以无心通达一切法尔。神曰我诚浅昧。未闻空义。师所授戒我当奉行。今愿报慈德效我所能。师曰。吾观身无物。观法无常。块然更有何欲邪。神曰师必命我为<a>世间</a>事展我小神功。使已发心初发心未发心不<a>信心</a>必信心五等人自我神踪知有佛有神有能有不能有自然有非自然者。师曰。无为是无为是。神曰佛亦使神<a>护法</a>。师宁堕叛佛邪。愿随意垂诲。师不得已而言曰。东岩寺之障莽然无树。北岫有之而背非屏拥。汝能移北树于东岭乎。神曰已闻命矣。然昏夜必有喧动。愿师无骇。即作礼辞去。师门送而且观之。见仪卫逶迤如王者之状。岚霭烟霞纷纶间错。幢幡环佩凌空隐没焉。其夕果有暴风吼雷奔云掣雷栋宇摇荡宿鸟声喧。师谓众曰。无怖无怖。神与我契矣。诘旦和霁。则北岩松栝尽移东岭。森然行植。师谓其徒曰。吾没后言莫及之。若为口实人将妖我。至玄宗开元四年。师嘱门人曰。吾始居寺东岭。我今入灭。可置吾骸于彼。言讫而化。师嗣慧安国师。国师嗣五祖大满禅师(传灯录)</p>
<p>
	　　己酉景龙三年。年召道岸律师入宫。为妃主受归戒。图戒形林光宫御制赞曰。戒珠皎洁。慧流清净。身局灵篇。心融入定。学妙真宗。观通实性。维持法务。纲纪德政。律藏冀其传芳。像教因而光盛。玄宗开元五年师入灭</p>
<p>
	　　睿宗</p>
<p>
	　　讳旦。高宗第八子。初封豫王。又封相王。景龙四年六月。中宗遇弑。韦后秘不发丧。立温王重茂为皇太子。发丧即位。年曰唐隆。相王子隆基平内难。奉相王辅少帝。少帝寻逊位于相王。相王乃即帝位。在位三年。立隆基为皇太子。玄宗开元二年七月重茂薨。谥曰殇皇帝。寿二十岁。开元四年六月睿宗崩。寿五十五岁景云(二)先天(一)</p>
<p>
	　　庚戌六月。改元景云元年。八月以左武卫大将军薛讷兼幽州都督节度使。节度使之名始自讷也。百官赐爵。普度僧道万数(旧唐史)</p>
<p>
	　　壬子先天元年七月。帝传位于太子</p>
<p>
	　　玄宗</p>
<p>
	　　讳隆基。睿宗第三子。初封楚王。改封临淄王。景云初立为皇太子。先天元年八月即位。在位四十三年。寿七十八。尊睿宗为太上皇开元(二十九)天宝(十四)</p>
<p>
	　　癸丑开元元年秋七月帝与岐王范薛王业郭元振及王毛仲高力士等。诛宰相谋废立恶逆者。曰萧至忠窦怀贞岑羲崔湜常元楷李慈等。赏功臣官爵。宦官之盛自始于此。十二月赦天下改尚书。左右仆射为左右丞相。中书省为紫微省。门下省为黄门省。侍中为监。雍州为京兆府。洛州为河南府。长史为尹。司马为少尹</p>
<p>
	　　六祖慧能大士尊者俗姓卢氏。名能。其先本籍范阳(今豕州也冀域)。父行[啖-口+王]高祖武德年谪官新州生能。遂为新兴人也。甫三岁而父丧母守节育之。及长家益贫。祖乃采薪鬻而供母。一日过市[邱-丘+(厂@墨)]。闻客<a>读经</a>应无所住而生其心。问客曰。此法得于何人。客曰。此名<a>金刚经</a>。得于黄梅忍大师。祖遽告其母。即趋。五祖抵韶州。尼无尽藏者读涅槃经。尼问经字。祖曰。字则不识。义则请问。尼曰字尚不识。曷能会义。祖曰。诸佛妙理非关文字。尼惊异之。谓人曰。能是有道之人宜供养之。近处宝林古寺旧基。众请营茸而延居之。四众云集俄成宝坊。祖念大法。直造黄梅之东山。即高宗咸亨二年也。既得法已。机语列于五祖章下。丙子仪凤元年正月八日。回届南海法性寺。二僧论风动幡动。祖曰。不是风动不是幡动仁者心动。印宗法师闻之竦异。遂邀祖扣其所自。乃知其为卢居士也。正月十五日会诸名德为祖剃落。二月八日法性寺就智光律师受具戒。既得戒遂开东山法门。明年二月八日归宝林寺。韶州刺史韦据请于大梵寺转妙法轮。并受无相心地戒。门人纪录目为坛经。后返曹溪雨大法雨。中宗神龙元年四月。帝遣内侍薛简诏师不起。简以所资法要回奏。帝叹美诏赐磨衲袈裟钵绢。十二月十九日敕改韶州古宝林为中兴寺。丁未十一月十八日又敕韶州刺史重加崇饰。赐额为法泉寺。祖新州旧居为国恩寺。睿宗先天元年一日。忽谓众曰。吾忝于忍大师处受其法要并及衣钵。今为汝等信根纯熟。但说法要无有疑者。衣钵不须传也。听吾偈曰。心地含诸种。普雨悉皆生。顿悟华情已。菩提果自成次年七月一日吾返新州国恩寺。至是度人说法已。四十年八月三日。沐浴跏趺而化。寿七十六。十一月十三日归塔于曹溪。今南华寺是也。前刺史韦据碑之(正宗记)。肃宗上元元年。帝慕祖之道。遣使诏取其所传西竺衣钵。就内瞻礼。代宗嗣位。承泰元年五月五日。帝梦祖请衣钵还。帝即遣使驰送曹溪。宪宗元和十年。南海经略。马总以曹溪六祖未有谥请于朝。帝赐谥曰大鉴禅师。塔曰灵照。总又请柳子厚为师撰行业碑(传灯录。又子厚文集)</p>
<p>
	　　帝问佛恩开元二年。帝宣问左街僧录神光法师曰。佛于众生有何恩德。致舍君亲妻子而师事之。说若有理朕当建立。说若无理朕当削除。神光曰。佛于众生。恩过天地明踰日月。德重父母义越君臣。帝曰。天地日月具造化之功。父母君臣具生成之德。何以言佛并过此乎。光曰。天能盖不能载。地能载不能盖。日则照昼不照夜。月则照夜不照昼。父只能生不能养。母则能养不能生。君有道则臣忠。君无道则臣佞。以此而推德则不全。佛于众生恩则不尔。言盖则四生普覆。论载则<a>六道</a>俱承。论明则照耀十方。论朗则光辉三有。论慈则提拔苦海。论悲则度脱幽冥。论圣则众圣中王。论神则六通<a>自在</a>。所以存亡普救。贵贱皆携。唯愿陛下留心敬仰。帝悦曰。佛恩如此。非师莫宣。朕愿回心生生敬仰(唐旧史)甲子十二年开元十三年</p>
<p>
	　　破窖堕破窖堕禅师。不称名氏。得法于慧安国师。隐居嵩岳。山坞有庙。灵甚。殿中唯安一窖。远近祭祀不辍。师一日引侍僧入庙。以杖敲窖三下曰。咄此窖只是泥瓦合成。圣从何来。灵从何起。恁么烹宰物命。又打三下。窖乃倾堕。须臾一人青衣峨冠设拜师前。师曰。是甚么人。曰我本此庙窖神。久受业报。今日蒙师说无生法。得脱此处。生在天中。特来致谢。师曰。是汝本有之性非吾强言。神再拜而没。由是时人呼师曰破窖堕和尚(传灯录)</p>
<p>
	　　律至日本开元十四年。日本国沙门荣睿等至扬州。奉僧伽黎衣十领。其上缀以山川异物之状。盖其国主附之。以施中国沙门。时鉴真律师受其衣。叹外国人有佛种性。欲往化之。会睿等劝请。律师遂附舶而东至日本。彼王枉驾迎劳。馆于毗卢殿。未几请真授归戒。夫人群臣皆以次禀受。日本自是始有律宗焉(本传)</p>
<p>
	　　<a>一行禅师</a>高僧传曰。释一行。俗姓张。钜鹿人也(今顺德路冀州之域)。本名遂。则太宗朝郯国公公谨之支孙也。丱岁不群博于记诵。读书不再览。遇禅师普寂于嵩山。乃悟世幻。遂礼之为师出家剃染。隶中岳嵩阳寺。专勤精进。久之往荆州当阳山。依慧悟律师习毗尼。抑详究于阴阳谶纬之书。寻访算术。未至天台国清寺。得尽寺僧之所蕴。自此声名籍甚。睿宗景云二年三月。诏之赴阙。辞疾不行。玄宗开元三年八月。帝遣礼部郎中张洽赍诏诣当阳山。起之至京。帝谓曰。师有何能。对曰。略能记览。帝命中官取官籍示之。师周览方毕。覆其本记唱数幅。帝不觉降榻稽首曰。师实圣人也。叹嗟久之。留光泰殿。诏对无恒。占于灾福若指于掌。开元九年四月。朝廷以麟德历不验。诏师改撰新历。师推大衍数立术以应之。曰开元大衍历五十二卷。编入唐书历律志。邢和璞者道术人也。谓尹愔曰。一行和尚真圣人也。汉洛下闳造太初历云。八百岁后当差一日。则有圣人定之。今年观毕矣。属大衍历出正其差谬。则洛下闳之言可信。非圣人孰能预于斯矣。师学陀罗尼秘印于金刚智三藏。开元十一年十月。师制水运浑天黄道仪成。古未之有也。帝悦亲为制铭。诏安武成殿以示百官</p>
<p>
	　　浑天黄道仪其仪准圆天之像。具列宿赤道度数。注水激轮令其自转。一昼夜而天运周。外络二轮缀以日月令得运行。每天西行一周。日东行一度。月行十三度。以木匮为地平。以仪半在地下。晦明朔望有准。立木人二于地平。其一前置鼓。候至一刻则自击之。其一前置钟。候至一辰则自撞之(见唐旧史)。帝于大明宫<a>从容</a>问师社稷运祚。师曰。銮舆有万里之行。社稷毕终得吉。安禄山反。帝幸蜀至万里桥成都而还。僖宗崩。皇弟吉王长而贤。群臣属望。中尉杨复恭请立其弟寿王杰。梁移其祚。师言验也。开元十五年十一月八日。师更衣端坐而逝。春秋四十五。帝哭之哀甚辍朝三日。停龛三七日。颜容怡然。敕葬铜人原。出内库钱五十万建塔。谥大慧禅师。帝亲制文立碑。书之于石。敕东宫已下京官九品以上并送至铜人原。设斋蓝田。开元十六年三月。驾幸温汤。道由师之塔所。驻跸令品官告以出豫之意。赐帛五十匹令莳塔前松柏。师嗣嵩山普寂禅师。寂嗣北宗神秀。秀五祖旁出之嗣也。宋赞宁僧统撰师传曰。师随驾幸新丰。驾前辞帝东来嵩山。谒礼本师寂禅师。入灭于罔极寺(唐旧史并僧传)</p>
<p>
	　　春游开元十八年二月。始令百官于春月旬休选胜行乐。自宰相至员外郎凡十二筵。各赐钱五十缗。帝御花萼楼。邀其归请留饮。迭使起舞尽欢而去。是时天下奏死罪止二十四人(唐书)</p>
<p>
	　　经卷沙门智升撰开元释教录二十卷。诠次佛经律论凡五千四十八卷。升又撰续内典录一卷续译经图记一卷续佛道论衡一卷。帝御花萼楼。召释道二教论义。法师道氤与道士尹谦对辩。谦义负。有旨编所论入藏。题曰开元佛道论衡(唐旧史)。法师道氤。俗姓长孙。长安高陵人也。父容殿中侍御史。母马氏。开元十八年于华萼楼对御定二教优劣。氤雄论奋发河倾海注。道士尹谦对答失次。理窟辞殚论宗乖舛。帝再三叹羡赐绢五百匹充法施。另集对御论衡一本。盛传于代。开元二十八年有疾上遗表入寂。帝览表恻怛。遣中使内给事贾文瑰。将绢五十匹就院吊赠。俗寿七十三。僧腊五十三。以其年八月十三日葬终南山阴逍遥园侧(唐旧史并本传)</p>
<p>
	　　注经开元十九年。御注金刚经颁行天下(大藏流行众经目录)</p>
<p>
	　　太公庙三月始令两京诸州各置太公庙(吕望也)。以张良配飨。选古名将以备十哲。每岁二月八月上戊日致祭如<a>孔子</a>礼。肃宗上元元年追谥望为武成王(唐书)</p>
<p>
	　　秘密教西天此土传流凡七世。初金刚萨埵于毗卢遮那前亲受瑜珈五部苏悉轨范。萨埵传龙猛大士。龙猛传龙智阇黎。住世皆数百年。龙智传金刚智跋日罗菩提也。金刚智始来东土。传之不空三藏。不空玄宗开元间复往天竺入师子国。从普贤阿阇黎受十八会金刚灌顶及大悲胎藏建坛之法。天宝五载还至京师。以所得法授慧朗法师。由朗而下南方厥嗣寖微降及末代。特所谓瑜珈佛事者存焉</p>
<p>
	　　金刚智籍洛阳广福寺。梵名跋日罗菩提。此云金刚智。天竺南印度摩赖耶国人也。父<a>婆罗门</a>善五明为建支王师。智生数岁。日诵万言。年十五开悟佛理。遂出家随师中印度那兰陀寺学阿毗达磨等。洎登坛法律听十八部律。又诣西印度学小乘诸论。十余年全通经律论三藏。闻支那(此东土时事也)佛法崇盛。乃泛舶而来。开元七年达于广府。次年至京。敕迎舍大慈恩寺广弘秘密。建<a>曼荼罗</a>法。寻徙荐福寺。大智(道也)氤大慧(一行也)二禅师。不空三藏皆师事之。智所译经一行多预焉。一行尝禀其坛法仪制。开元二十年八月十五日于洛阳广福寺命门人曰。白月圆时吾当去矣。遂礼毗卢遮那佛旋绕七匝。退归本院焚香发愿。顶戴梵夹并新译教法付嘱讫。寂然而化。寿七十一。腊五十一。十一月七日葬龙门南伊川之右。弟子不空奏。奉敕谥灌顶国师。敕中书侍郎杜鸿渐撰纪德碑(唐旧史并赞宁僧统僧传)</p>
<p>
	　　不空三藏籍京兆大兴善寺。梵名阿目佉跋折罗。华言不空金刚。北天竺婆罗门族。幼孤随叔父观光东国。年十五师事金刚智。蒙授教法。洎登具戒仪范。善解一切有部。金刚智入寂已。开元二十五年十二月。携弟子三七人。附昆仑舶返五天印度。历彼诸国。广求密藏及诸经论五百余部。天宝五载还京。奉敕权止鸿胪。六载诏入内立坛为帝灌顶。赐号智藏国师。移居净影寺。夏祈雨有应。帝自持宝箱赐紫袈裟。洛阳北邙山有巨蟒。毒气远喷。闻者立死。帝召师咒而毙之。天宝十二载。西番大石康居三国兵围凉州。帝请空祈阴兵救之。空结坛诵仁王密语。帝亲秉炉。有神介胄而至。帝视之问曰。此何神也。空曰北方毗沙门天王长子也。空诵密语遣之。四月二十日西凉奏报。二月十一日城东北三十许里。云雾间神兵长伟。城北门楼有光明天王。怒视番帅。鼓角凌云而至。西番畏惧卷甲遁去。帝览奏。因敕诸道城楼置天王像此其始也。肃宗乾元中诏空入内建道场护魔法。为帝受转轮王位七宝灌顶。上元末空表请入山。李辅国宣敕令于终南山智炬寺修功德。代宗立思渥弥厚。永泰元年诏译密严仁王二经。帝为制序。十一月一日制授特进试鸿胪卿。大历三年诏空大兴善寺建坛。为近侍大臣及诸镇将帅悉授灌顶。帝亲署加号太广智三藏。大历六年空进所译经凡一百二十卷七十七部。九年示寂。上表辞帝。敕使劳问赐医药。加开府仪同三司封萧国公食邑三千户。固让不已。且曰。白月<a>圆满</a>吾当逝矣。奈何临终更窃名位。乃以五股金刚铃杵先师之所传者以银盘置菩<a>提子</a>水精数珠留别。附中使李宪诚进。六月十五日香水澡浴。东首倚卧北面瞻望阙庭。以大印身定中而寂。享年七十。僧腊五十。弟子慧朗次绍灌顶之位。余知法者数人。帝辍朝三日。赐绢布杂物钱四十万。造塔钱二百余万。敕功德使李元琮知护丧事。七月六日茶毗。诏朝品刘仙鹤就寺置祭赠司空。谥太辩正广智三藏。收舍利数百粒。以八十粒进内。其顶骨不坏。中有舍利一颗半隐半现。敕于本寺别院起塔。御史大夫严郢为碑。徐浩书树于本院(唐书旧史续高僧传)</p>
<p>
	　　宋(赞宁僧统)系传曰。传教相轮者。东夏以金刚智为始祖。不空金刚为二祖。慧朗为三祖。自后岐分派别。咸曰。传瑜珈大教多则多矣。而少验者何。亦犹羽嘉生应龙应龙生凤凰凤凰已降生庶鸟。矣欲无变革其可得乎</p>
<p>
	　　癸酉开元二十一年分天下为京畿都畿关内河南河东河北陇右山南东道山南西道剑南淮南江南东道江南西道黔(音琴)中岭南凡十五道。各置采访使。方士张果老自言。已数百岁。帝召之至阙。恳辞归山。制赐银青光禄大夫号通玄先生入常山不知所终</p>
<p>
	　　华严合论开元二十二年。太原李长者。名通玄。日食一柏叶枣小饼。因呼枣柏大士。初开元七年。太原孟县高仙奴馆之斋中造论。逾三年迁马氏古佛堂侧。阅十年负经书而去之。山行二十里偶一虎。长者抚之曰。吾着华严论。能为择栖止处否。即以经囊负其背。行至神福山原下土龛前驻止。长者乃于龛著论。每夕口出白光以代灯烛。日有二女子汲水炷香。每食时具馔。斋毕撤而去。如是五载。长者著论毕。遂灭迹不见也。论成四十卷。开元二十八年三月长者卒。寿九十五岁。又着决疑论．会释．十门玄义．缘生解．迷十明等论．十玄六相．百门义海．偈赞语等。并传于世</p>
<p>
	　　药王姓韦氏。名古。字老师。疏勒国人。开元二十五年至京。纱巾毳袍杖藜而行。腰悬数百<a>葫芦</a>。普施药饵。以一黑犬自随。凡有患者。古视之即愈。帝敬礼为<a>药王菩萨</a>。皇后图其形而供养之(出本草序及神仙传)</p>
<p>
	　　开元二十六年。诏天下州郡各建一大寺。以纪年为号。额曰开元寺。六月立皇太子玙改名亨(唐书)</p>
<p>
	　　文宣王二十七年八月。追谥孔子为文宣王。先是祀先圣先师。周公南向。孔子。东向。制自今孔子南向被王者服。追赠弟子皆为公侯伯(唐书)</p>
<p>
	　　青原吉州青原山静居寺行思禅师。本州安城刘氏子。幼岁出家得法于六祖。归住青原。至是开元二十八年十二月十三日升堂告众跏趺而逝。僖宗谥弘济禅师。塔曰归真。嗣六祖尊者</p>
<p>
	　　普寂禅师京都唐兴寺普寂禅师。旧唐史云。寂生河东马氏。少时遍参高僧学经律。师事神秀凡六年。秀奇之尽以道授之。秀入京因荐之于则天得度为僧。秀殁天下好释氏者咸师事之。中宗闻其高行。特下制令代神秀统其法众。玄宗开元十三年有旨移居都城。时王公士庶争来礼谒。寂严重少言。难见其和悦之容。远近尤以此重之。至是开元二十八年入寂。有敕赐号大照禅师。葬日河东尹裴宽及其妻子并衰麻列于门徒之次。士庶倾城哭送。市易几废。师嗣秀。秀嗣五祖。嗣子惟政一行</p>
<p>
	　　南岳禅师。讳怀让。金州杜氏子。年十五辞亲往荆州玉泉寺。依弘景律师出家。受具戒习毗尼。诣曹溪参六祖。逾八年乃领法要。祖谓师曰。西天二十七祖般若多罗谶汝足下出一马驹踏杀天下人。师侍祖一十五年。睿宗先天元年往衡岳居般若寺。至是开元中接马祖道一。付偈曰。心地含诸种。遇泽悉皆萌。三昧华无相。何坏复何成。天宝三载八月十一日圆寂于衡岳。寿六十八。敕谥大慧禅师。塔曰最胜轮之塔。师嗣六祖天宝三年改年曰载。至肃宗乾元元年复称年</p>
<p>
	　　祠部牒天宝五载五月制天下度僧尼。并令祠部给牒。今谓之祠部者始起于此</p>
<p>
	　　戊子天宝七载。大将军高力士于西京建宝寿寺成铸洪钟。办斋以庆之。举朝毕集。约以击钟一杵。施钱百缗。有乐施者至二十杵(唐旧史)</p>
<p>
	　　庚寅天宝九载五月。赐安禄山爵东平郡王。唐将帅封王自禄山始。安禄山者本营州柳城胡。初名阿荦山。突厥所谓斗战神者是也。本姓康。母阿史德。为觋居突厥中。祷子于干荦山。及禄山生有光照穹庐。野兽皆鸣。望气者言其祥。父死。母携之再适突厥安延偃。会其部落破散。与延偃兄子思顺俱逃来唐。故冒姓安氏名禄山也。又有史宰(苏骨反)于者。以禄山同里赕缬挛拧＠塾鼋??兔?济鳌Ｗ院缶惴		

	
	

		</div></div><hr><script charset='utf-8' src='../../js/footer.js'></script></body></html>