<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，南岳总胜集' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>南岳总胜集</center></div><div class='fo'><center>经文出处:来自无量光明网</center><br/><br>
			<p style="text-align: center">第一卷&nbsp;&nbsp; 第二卷&nbsp;&nbsp; 第三卷</p>
<p>　　<strong>南岳总胜集</strong> 卷上</p>
<p>　　南岳总胜集叙</p>
<p>　　南岳多古志。率皆佚而不传。隋经籍志有宋<a>居士</a>撰衡山记。太平御览引徐灵期南岳记。宋艺文志有卢鸿衡山记。钱景衎南岳胜概。诸书既不得见。惟有唐道士李仲昭撰南岳小录一卷。录入四库书。此外有明彭簪衡岳志。国朝赵宁岳麓志。俱后出又少。故实此本南岳总胜集三卷为宋绍兴时陈田夫所撰。明人影宋钞本。体例既佳。书亦最古。考之晁公武读书志。有其书不著撰人名。宋史艺文志并不载是书。盖其漏略。吾友唐陶山明府仕优则学爱古敦素。校付开雕。阅月刊成。甚可喜也。昔向子禽游五岳。待毕婚嫁。予以少贱从事毕督部幕府。自华历嵩。又以都官扈跸。西巡经曲阳。大茂山询考北岳旧庙故迹。及官东鲁。祈雪泰山。信宿日观。屈指五岳。已游其四所。未至者南岳耳。而陶山先生未第时。以名孝廉游学。足迹半天下。授经泰山之麓。撰岱览三十卷。搜罗古迹金石。多前人未见。兹官东南。以经术饰吏治方求吴地。记吴中水。利书写刊。以征一方文献尤念。此书为乡郡名山故迹所在。急为广布。予与陶山生同岁。甫及知非鬓发渐斑白矣。薄宦思有济于物。终不能自行意。如待毕婚嫁游名山。恐年衰已乏济胜之具。终日执此编。寻揽名胜。以当卧游。或数年后即赋。遂初从陶山于潇湘。云梦间望衡九面。以补向禽未遂之愿。则与陶山案图考古。续补此书所不及载。又盛举也。嘉庆六年六月朔日。孙星衍叙于金陵五松书屋</p>
<p>　　溪山之胜。林壑之美。人所同好也。而于幽人野士。常独亲焉。必志不拘于利欲。形不胶于城市。养心于清静。养气于澹泊。养视听于寂寞。然后山林之观。得其真趣。阆中道人陈耕叟有焉。庵居南岳紫盖峰下。往来七十二峰之间三十余年。心有所慕。不倦求访。前古异人高僧岩居穴处。灵踪秘迹。考其事而纪之。所历滋多。所获亦广。遂积而成编。名曰总胜集。凡岳山之邃隐。与夫观寺之始末。古今之题咏。有关于胜趣者。靡不毕录。或谓为道者修练之要。察玄牝观鼻机亦暇此耶。则将应之曰。虽然是编之作非特资于好事者。寻幽讨胜。一时登览之兴。固有素怀净缘。默存真趣。按集迹事感今怀昔。一旦契其夙心。发其雅志。悟修真之至理。躅前人之超然。仰山景行。鱼筌兔蹄有在于是。则于是编之作。庶几为知者有取也。隆兴甲申上巳日拙叟序</p>
<p>　　南岳总胜集总序</p>
<p>　　衡岳之记。有寻胜证胜大小二录胜概集衡山记。皆近代好事者。编集疏略何多。并各执于一隅。不能广其登览。故僧作寻胜。则道家之事削而不言。道作证胜。则僧舍之境阙而不书。不惟不究二教之始终。抑亦蔽诸峰之殊异。至于监岳庙事。杨临县尉钱景衎虽并而录之。其中胜概瑰奇灵踪昭著百得三五而已。愚因圃暇。合前四记。广为修之。删其重复。补其阙略。寥寥空山绰有年岁。漫峰跨谷。未始云劳。探胜寻真。顿觉志倦。搜求内教。博采仙经。并讨旧记。断自三皇已来。迄于我宋。约数千万载之间。得道真仙。凡经涉于南岳者。必为之纂录。敷至四五万言。分为上中下卷。不问观寺。皆考废兴。且岳庙者。周秦以前祠在祝融之上。礼秩比三公。汉唐封以王爵。今庙佐炼玉峰下。又按衡岳观宇洎真仙得道者。据前四记。并云起于晋太康中为始。则是晋之已前未有宫祠。盖可知矣。又详按黄帝内传云与西王母于宫中别营仙馆。又于华山．嵩山．王屋山．泰山．衡山．终南山及诸洞天。皆造王母观。以候神也。以今考之。盖缘湮没既久。了无遗迹。岂有国家寿山系第三洞。天中有四福。地上历千古。至晋方建宫观乎。必不然也。即今华山南下有古王母观。至今世度女真焚修不辍。可以为证。则内传之言果不妄矣。又夏禹王于衡山致斋。建清泠宫。以安奉虞舜之像。即知汉秦以前至于上古。建立宫祠。逮真仙栖游者。不减于晋唐。故举一二为标题。尔今则上叙峰峦灵迹岳祠次之。洎历代帝王传经受道。中叙观寺兴废。兼得道异人高僧岳中所产灵异。下叙唐宋得道异人高僧。洎隐逸叙古跋记。前后第而踵之。年数相参。班班可采。寻幽赏胜之士。为之司南可乎。隆兴改元重九日。九真洞老圃庵苍野子陈田夫耕叟</p>
<p>　　南岳总胜集卷上</p>
<p>　　上真记云。祝融氏为赤帝治衡霍山即衡岳也。衡岳者五岳之南岳。即周官所谓荆州之镇也。又夏书云宛委山也。道典云。五岳五山各有储佐。昔黄帝游观六合。征召神灵。见东中西北四岳。并有佐命之司。惟有南岳峙而无。乃与昌宇力牧方明等章词三天。太上使命霍山潜山为南岳储君。拜青城为丈人。署庐山为使者。令总衡岳以鼎镇。举德正而为主。储君者衡岳之副君也。述异志云。南岳者盘古左臂。至汉武南巡。以南岳辽远。乃徙其祭于庐江。亦承轩辕副义也。湘中记云。衡山朱陵之灵台。太虚之宝洞。上承轸宿。铨德钧物。应度玑衡。故名衡山。下踞离宫。摄位火乡。赤帝馆其岭。祝融宅其阳。故曰南岳。禹贡云。荆及衡阳惟荆州。又云。南巡至于衡岳。(孔注南岳衡山也)尔雅云。霍山为南岳。即衡霍也。又五岳经云。庐山．麻姑山．玉笥山．洞阳山．大围山．九疑山．罗浮等山．为之佐命。徐灵期南岳记云。朱陵洞天名太虚。小有之天。周回八百里。中有青玉坛．光天坛．洞灵原洞．真墟四福地。回雁为首。岳麓为足。又五岳真形图云。上有流丹。方四十里。生芝英。南有天津甘泉。得饮之长生不死。东有玉砂曾青白石英。西有昆水。北有赤芝。自下而上。九千七百三十丈。东至洞阳。西抵白鹤云阳面其南大围踞其北。西南临湘川。自湘川至长沙七百里。东北至长沙二百七十里。西踞衡阳九十里。石鼓乃朱陵之西门。青草是衡山之左腋。越县三十里。夹道杉松苍翠不断。虽盛暑不假张盖。其爽籁飘萧激人耳目。道有四亭。为游人顿息之所。其山形势。九向九背。应九阳之数。观览无极。实为三十六洞天之第三洞也。故冲妙先生李思聪南岳朱陵洞天诗云。灵峰七十二巑岏。紫盖芙蓉杳霭间。影浸潇湘盘地脉。秀擎翼轸插天关。真君玉册光千古。赤帝璇宫镇八蛮。好比吾皇大椿算。万年松在最高山。本隶衡阳。至天福五年始割于长沙郡。淳化中衡阳太守成珣。复乞附着衡阳。四年方诏依旧隶潭州。以便国家祈祷民之输赋。则从制置使雷有终之奏请焉</p>
<p>　　五峰灵迹</p>
<p>　　［祝融峰］</p>
<p>　　者。昔炎黄之世。祝融君游息之所。因而名焉。故广记云。祝融栖息于衡阜者是也。融顶形似朱雀头。元气上连。荧星太阳炎老君所治。其中主夏气。长养万物。使丙丁之神行天德。使己午之神正地气。万神常以立夏之日昂此峰。入赤石玉阙。谒炎老君。受天玄符。各还四方。召使百神。斩杀恶鬼。所以佐天地长人物也。其衡山君领仙官。服朱光之袍。戴九丹日精之冠。佩夜光天真之印。乘赤龙。岳神姓崇。讳[山/屾/白/曰]徐真人云。融顶西南昆池甘泉神津之水。饮之长生升仙。若君山之酒。嵩山之石芝。昔葫瓢子隐夕阳石室。得饮之成道。其溪曰夕阳。溪山高九千七百三十丈。在众峰之北最高岳之绝顶。下视众山如丘垤。虽紫盖云密等峰亦不可侔。故卢载诗中一联云。五千里路望皆见。七十二峰中最高。南有祝融庙。基址在焉。旧有光天观。按福地志云。系二十二光天坛福地。东有息庵。乃白云先生延何尊师问道处。又有上清院。隈岩凿壁架险而居。昔有隐者号懒翁。惟吞符饵茶。隐显不常。建隆末西入华山西有青玉坛。系二十一福地。故洞渊集福地志诗一绝云。玉坛相对寿山高。峻极长疑压巨鳌。住息真人曾隐此。洞前亲种碧蟠桃。昔楚灵王时融顶崩。获人皇九首之图。按图经云。青玉坛上有仙人行道处。迥然孤绝架险而上。国家修金箓斋毕藏。金龙玉简亦于此处。又岳图经云。下有火山芝。神农本草云。赤芝生衡山(赤芝即火山芝也)。夜有灵光如飞烛。俗呼为圣灯。草芝图云。衡山有九芝。三本生满谷在莲花峰东。三本生此坛下。三本生金简峰东。又地理志云。衡山青玉白璧二坛(青玉即仙人桥也。白璧即光天坛也)在此峰尖之上刺天仙如金字之状。其上广可数尺。亦犹桐柏之金庭句曲之金坛也。隋易观为寺。即今上封寺是也。寺中伽蓝土地。乃道观之真宫土地。寺僧或绝于香火。即供寺之泉源枯涸矣。释氏复以其青玉坛改名<a>罗汉</a>行道坛者是也。又有仙梨树。湘中记云。祝融峰东有仙梨。大如斗。赤如日类萍实也。亦犹青城之牡丹．太华之莲花．罗浮之笼[竺-二+(公/心)]竹也。又有石髓。昔衡阳令潘觉见之。石裂有紫泥出。经云。名出五百年一开流出。人得之吃即白日轻举。又有蛟松。或变成大蟒。魅人不致害。拂坛松名矮树万年松。高不盈丈。根[干-木+禾]狞翠。怪状如龙。乃</p>
<p>　　吾皇比寿之松也。又有虎跑泉．夕阳溪．宾日亭(可观日出)龙王堂．定心石．把针岩．最胜岩．夜光岩(多蓄山魈)雷池风渊穴。每雨将作阴风怒号自其穴而发。故本朝陶弼有登融峰一绝云。曾到祝融孤顶上。步随明月宿禅关。夜深一阵打窗雨。卧听风雷在半山</p>
<p>　　［紫盖峰］</p>
<p>　　高五千四百余丈。有紫霞华笼之状。其形如盖。亦谓之华盖峰。又云小紫盖者华盖峰也。诸峰并朝祝融如拱揖之状。独此峰面南。乃朱陵洞天之源向南故也。祝融位配火德。虽为五峰之尊。上有青玉白璧二福地。以掌地仙之司宜卑于洞天也。又其形势宛然南向已。故唐杜甫有望岳诗其略云。祝融五峰尊。峰峰次低昂。紫盖独不朝。争长嶪相望是也。湘中记云。每天气澄明。有双鹤徊翔其上。今有鹤鸣台．仙茶窖．白鹤泉．宝露台。夏禹埋宝露瓮于此台下。中贮紫金玉膏。人得服之长生。又方舆记云。峰顶有仙人池。鹤鶄夜鸣有似更转。东有天宝台。西有紫盖院。昔傅待仙得道处。又谭峭于此炼丹。又陈藏器尚先生居之。广植榧树。茶园下有王氏药堂。在翠麓岩。久服山芹<a>何首乌</a>。年百二十余。后迁永和峰下。就灵涧夜乐泉修灵剂也</p>
<p>　　［云密峰］</p>
<p>　　高五千三百余丈。南下有云峰寺。西有大禹岩。昔禹王致斋祈真处。又有丹霍仙人石室。在峰之西北。凡遇阴晦之夜。有仙灯出见。跳跃如飞烛。或云。昔周君紫阳曾窖丹于此。西北有隐真平。上有会仙坛。在乱峰之中。坦然而平。周回五七里。洞天福地。掌职众真皆较功游息之所。常有祥云覆之。峰半有禹碑。禹王至此。量之高四千一十丈。皆[科/虫]蚪之书。曩有樵者。见石壁有两虬相交碑上双睛掣电字石光莹。目不可正视。怖畏走之不已。此后了无见者。亦犹<a>天台</a>之金银桥．北岳之玉梁。古今皆一见也。毕田咏禹碑诗一绝云。治水功成王业兴。嘉谟垂世坦然明。琰刊[科/虫]蚪犹难识。况在深云隐不呈。又有秀木交枝。芳草连条。黄鸟白猿异响同韵。北有流洲岸有白玉床榻。几下有玉沙泉。色如丹得。饮之升天。西有<a>桃花</a>源。因游僧惠光访此。见桃花烂然。摘数枝而出。人皆讶之。引友再访。了无所有</p>
<p>　　［石廪峰］</p>
<p>　　高四千五百余丈。湘中记云。其峰耸峙。远望如仓廪之形。有石像立门两傍。或暴风雷雨。山下居人闻闭石门之声。传云。是朱陵洞。天之便门。晋时毛景为衡阳令。蛮民咨景曰。廪中皆蜜。景致斋虔祷。亲往视之果见。遂拜而取。饵之升仙。又有余粮石。昔禹王之遗粮所化。又南阳道士游是山。登绝谷(一云满谷)而不出。本朝至和中。有道人李混融。于此采<a>茯苓</a>。饵之成仙。又荆州记云。一名石囷。于石室中尝闻诵经之声。又云。石囷峰在满谷之东。谓之小石廪也。方舆记云。形如仓廪。有二户。一开一阖。阖者亦有关锁之形。又湘中记云。开则岁俭。闭则岁丰。记云。昔刘遗民游衡山至绝谷。遥见二石。囷隔水不得渡。复还遇一叟云。夕阳津之东石囷中皆仙方上药。刘再往路迷不复至。因曰迷津。故毕田石廪峰诗略云。时雨闻开阖。年秋识俭丰。又云。新陈四时雪。启闭一天风。上药何曾得。迷津路罕通者是也。上有玉清观。顶有陈真人炼丹台．鬼栽石雷泓风穴．诵经坛．浴丹泉。东南太清观基。西有洞阳宫基。正东有太初观基</p>
<p>　　［天柱峰］</p>
<p>　　高四千八十余丈。其形如双柱。两头端耸百丈。九域志云。名山三百六十中有八柱。此其六也。山下有天柱寺。山西北有石室。吴太和年。有野人李洞岩叟居之。自云。昔魏夫人植香<a>白芷</a>于此山。若人以菖蒲制而服之。可以寿同天地。但法无大小诚信者得之。我往来于此五十余年。今一百一十七岁不。晚往青城未逾两月。夜望其居处。炎火腾空凌晨。山下人往观之。了无所有。北有庵址石穴。但见乱草冷灰。时复有道人采药于绝顶。竟不知居处。昔西晋陈兴明遇二神人。传道于此峰顶</p>
<p>　　五峰之外。有六十七峰。灵迹虽劣于五峰。亦有可观者。今各依五峰所隶。次序详录于后</p>
<p>　　［朝日峰］</p>
<p>　　昔殷先生诵经负暄朝日之所。因而名焉</p>
<p>　　［侧刀峰］</p>
<p>　　东有石室。慧车子<a>修行</a>处。三国时。李意期遇之。而能遁形隐影。逆知人之休咎。寓之于阴阳数。又有薛幽栖礼斗坛。坛周回生尺鳞草。一名玉灯台。其叶层层间叠。根紫乳红。似杏叶而软。采之不见。火忌铁器为末。人服之不阙。忌五辛血腥之类三年。而通神延生不老。又能干汞立成马牙汞为真宝。昔谭峭常采之服方寸匕以助内药。后立化于蜀山</p>
<p>　　［惠日峰］</p>
<p>　　昔高僧初憩于此。后隋帝诏赴慧日道场。又唐高僧久居<a>弥勒</a>庵。谈论经教。该博宏辩。归依者盛族也。自撰十八高僧传。后赴诏称旨赐号惠日。古曰秦人峰。门<a>弟子</a>更今峰名</p>
<p>　　［碧萝峰］</p>
<p>　　与烟霞为邻。下瞰大明寺。当游山大路。观音岩．育王塔。皆列其下。俯视岳南。极目千里</p>
<p>　　［烟霞峰］</p>
<p>　　南下有大明寺。后有大明塔．烂柯岩。前有行道坛。东有李邺侯端居室懒瓒岩(已上五峰为祝融之所隶)</p>
<p>　　［金简峰］</p>
<p>　　昔黄帝<a>受戒</a>经于此。今有受经坛．黄帝岩．黄乐洞．乃章词三天之所。东有大禹岩。禹王致斋梦苍水使者南上帝君授金简玉书。因而名之。女有断石源隐真平。西南水源有石。高数丈阔数丈而中断。其石崖上有石刻字云。玉砂之水。如乳甘香。人得一啜。地久天长。或人到此。惟闻石下有水声。听左即在右。听右即在左。记云。若人寻得水源处。有一梨树。以石击树。仙人自出。昔贤题断石源一绝云。一酌丹华享万龄。游人竞访只闻声。那知坎井埋砂久。犹得全家寿几生。东有仙窖岩流丹。崖上生珊瑚芝。阴晦之夜灵光出见。俗呼圣灯也。又曰光明台</p>
<p>　　［会仙峰］</p>
<p>　　昔薛幽栖注灵宝经。值双子辨白先生。谈玄论五真游神之妙。忽香风匝坐。瑞气凝烟。双乃登西台。隐映见赤君乘空而过。瞻礼之次。忽失所在。烟气遂散。下有白云先生堂</p>
<p>　　［降真峰］</p>
<p>　　仙录云。昔炎帝公主致斋祈真。感玄君降传道。后数年易形炼骨同飞升</p>
<p>　　［仙岩峰］</p>
<p>　　下有石岩。高敞容一二百人。昔刘根先生于此炼神朝斗修帝一之道。东有醮坛。灯具祭炉就石而成。又有风穴．长生池。悬泉滴沥岩间。冷冷然音韵如琴。亦犹小潜山之听泉．岣[崛-出+雨]之应泉。下有仙泓灵草。风洞南有大洞。是朱陵之东门。故曹道冲诗中一联云。长生门户分明启。大洞烟霞咫尺连是也。下有集仙观．丹霞庵基</p>
<p>　　［芙蓉峰］</p>
<p>　　帝纪云。昔赤精子授颛顼帝微言经于此。今有传经坛。咸和中。山南见数童子与群白鹤游翔其上</p>
<p>　　［灵隐峰］</p>
<p>　　下有伏虎岩。旧记云。广明末。有野人张白醪辟谷。日饮浑酒未尝醒时。来往衡阳。昼卧石鼓洞。夜归岩中。人数见之。虎卧岩前。无敢近者。或询之来往。答云。拂地来拂地去。头上插野花。每念歌云。山花头上插。浊酒口中斟。醉眼看醒汉。忙忙尽丧真。后亦不知所往。樵者见之。但破钵而已。虎亦从此不来。后五年里人见之于成都下有庵宇池塘西有张元和尸解处</p>
<p>　　［碧云峰］</p>
<p>　　在紫金台下(紫金即宝露瓮也)鹤鸿台。西南望云阳如泼蓝黛</p>
<p>　　［栖真峰］</p>
<p>　　下产云母金浆银液。旧记云。昔武阳洞人遇野人。披发草衣。身台长寸余。见之而走。野人曰。吾地仙非山鬼。知汝至孝不杀物。今日相遇亦有分。我栖此久。常服苍耳。今二百余岁。吾教汝服之。但连拜不已。乃指草令视之。忽失所在。自后服之。已久力蔽百夫。寿百余岁。因一日假寐。复梦前野人。乃告儿孙侧卧而奄</p>
<p>　　［<a>灵芝</a>峰］</p>
<p>　　唐咸通中。有李生野人能琴棋。面如处女。常在荆襄。往来长沙。父老儿稚。时见之状貌迄今如一。常谓人曰。此山乃至阳之地。以一阴为中(中主也)宜炼水石之精久服之。身轻而炁住。赐实而骨坚。是此光明粉(即云母也)吾朝游栖霞。暮宿灵芝。琴棋之友善女峰西(琴棋之友即耆阇善女也。栖霞君是桂林北往反二十里)</p>
<p>　　［华盖峰］</p>
<p>　　隋大业中。高僧于此修行。休粮诵咒服黄菁。人问之不言。后入莲华峰而隐。南有华盖院。乃华盖君双子辨修行处。又谭峭丹成后于孙登坛尸解。山北多生长生草。收之虽久干甚略。以汤沃之则青翠如初生。若孕妇临产煎汤饮之。即时便下。又名催生草今他山亦有</p>
<p>　　［紫霄峰］</p>
<p>　　下有铨德观。上有驾鹤亭。绍尹庵基。昔东晋尹真人冲升之日。有白云蒙蔽山谷。三日不散。后门人建白云堂。今在观内</p>
<p>　　［喜阳峰］</p>
<p>　　南下有北帝院基。北有田真岩。西邻紫霄峰。亦曰喜王峰。今以观之龙山者非也</p>
<p>　　［未帝峰］</p>
<p>　　古曰炼玉峰。上有惠车子尸解处。东有赵涧石棋盘。后有石刻诗。识字者不得见。传云。三岛石每岛如锅釜状。下透无底通海</p>
<p>　　［轸宿峰］</p>
<p>　　在祝融西南下踞岳祠之北。上当轸宿。下临已地。汉天师第七代孙获天书之所。后隐蜀山。峰之北隐密处多<a>生地</a>不容草。采取汁同雄黄末调服之。大解蛇伤。以其滓傅之伤处。虽蝮蛇五步。至毒亦不加害。蛇药尤多。其效至速不出此草。况朱陵。是注生之府。迁善之乡。虽山内外三百余里有毒虫猛兽亦不伤人。地气融和。水甘土美。居之者不假所修。亦能长寿而得善终。盖亦寿山之荫也</p>
<p>　　［柿蒂峰］</p>
<p>　　下有灵源源响而不见水。但闻石间冷冷然如人共语。亦犹牢山之听石。万岁山之话石。下通灵寿涧。涧之深阴岩壑中多生灵寿木。枝柯皆对节。或如品字者。人采之为拄杖。又曰。万岁藤</p>
<p>　　［灵应峰］</p>
<p>　　昔邓郁之。字元达。南阳新野人。有祛邪馘毒<a>治病</a>之符印。救无不愈。因采药夜宿石穴。梦神人曰。汝有功将征召。宜应时众仙候汝。觉而惊喜。于天监初台司奏。少微星见长沙分。敕监军采访。诏之后炼丹成。而迁前洞。果众真会而迎之。同升周静真因立名也</p>
<p>　　［瑰霄峰］</p>
<p>　　昔斋张司空谒融顶。回登此峰。宴坐久之。环眺群峰。见阴气太盛<a>浮屠</a>之舍比鳞。遥观大江之南。祥烟瑞雾缭绕亘天。隐隐数峰高插云汉。谓左右曰。此非紫麟乎。遂领家南渡。山之西有长发草最多。凡折一茎。其中皆如细丝。毫毛不见。火为末以清油搽头上。可令发长。又有金露盘生幽阴处。采之顿黑闇所。隐隐有光。亦经半年不干。仙方内载此草通灵。亦罕有用者。杏叶金线不及之</p>
<p>　　［石囷峰］</p>
<p>　　有二石形圆。中有石室。在幽谷之上。采药人尝闻室中有诵经之声。又有石乳。得饵之长生。或云。石囷附石廪峰。东有太清观基。在玉清观之东北。今无考据有基址。旧有庵宇</p>
<p>　　［香炉峰］</p>
<p>　　南下有宝胜寺。上有紫盖院基．仙茶窖．乃傅待仙炼丹处</p>
<p>　　［日盖峰］</p>
<p>　　左瞰圣寿华严。右眄南台天柱</p>
<p>　　［女善峰］</p>
<p>　　昔有一女。垂发至腰。身上毛长寸余绿色。人尝见之。问云善。因呼之善女。或见在耆阇峰。与道人李遐周为琴棋之友</p>
<p>　　［集贤峰］</p>
<p>　　下有南岳书院。李泌张九龄常谈论于此。故得其名。南下有衡岳寺</p>
<p>　　［吐雾巾子二峰］</p>
<p>　　与白马峰相连。并是本县主山峰顶吐雾与云密相应。境内定雨常时不差。下有白龙洞。北有仰天台神庙尼寺基。亦有庵宇。僧道居之</p>
<p>　　［白马峰］</p>
<p>　　按山海经云。昔夏禹于此杀白马祭天。仰天而啸。梦绣衣童子自称苍水女夷使者。授金简玉文。因而名焉。又曰仰天台拾遗云。昔紫虚元君篆符逐白龙之所。今俗呼白龙洞。但有神龙庙。上有庵宇。僧道居之</p>
<p>　　［马鞍峰］</p>
<p>　　在平野大路之南。并无佳致</p>
<p>　　［弥勒峰］</p>
<p>　　唐有道者游南岳。葺隋高僧智颖旧庵而住。自云弥勒。通博三教。衣衫不检好睡。后应诏不回。土人因称弥勒(已上二十七峰。系属紫盖所隶)</p>
<p>　　［碧鹫峰］</p>
<p>　　在九真洞北。唐末有王先生。亦不知其所修。卜庵于峰南。因览五峰形势殊异。清烟瑞炁蔽于山岩。芳卉仙葩映于溪谷。信山记云。秋实冬根之药。春三夏五之苗有之矣。予平昔所得之秘将成于此乎。乃令山童采五峰灵草。卓坛剑步星罡。按周天调水火炼三素丹。大药延年轻举。小药济拔沉痾。久而声流帝都。奉诏迁中岳以便修问</p>
<p>　　［白云峰］</p>
<p>　　西有白云寺。下有龙潭。神龙出入灵感人带荤茹者不敢近之。乃朱陵洞天之东便门也。与前洞断石源相通。下有白云洞</p>
<p>　　［高奇峡峙二峰］</p>
<p>　　属湘潭界去南岳数舍之地。并无佳致有寺。亦不系岳境</p>
<p>　　［灵麓峰］</p>
<p>　　(即岳麓也)在潭州湘水之西。系二十洞真墟福地。故诗云。玉洞仙坛长冷落。真墟岩窦色常新。可怜城里悠悠者。不识潇湘四季春。湘中记云。中有抱黄洞。下有洞真观。乃东晋邓郁之修内外丹处。后升真于南岳。每岁至秋。仙鹤常集于洞口。至今不绝。我朝任睡诗云。得道真仙去不回。空遗宫殿起崔嵬。千年胜地多殊感。群鹤翔飞岁岁来本朝改赐景德徽庙朝改为岳麓万寿宫。左右有道林岳麓二禅寺。昔贤诗中一联云。云藏一福地。路隔两禅林是也。唐轩辕弥明尝隐于此岳麓书院。则居其中。本朝祥符年有秀水黎白。于此遇道士张抱黄。传内八卦系辞。修之成道。山无禽雀。洞有[(兴-同+爻)/石]石。东有君真岩。西有<a>舍利塔</a>．道乡台．汉皇广白鹤泉．风雩亭．皆佳致也。又有跛仙遇吕洞宾。同来往洞中。数过城下。人不测之(已上五峰系属云密)</p>
<p>　　［<a>石榴</a>峰］</p>
<p>　　南下有洞门观基。北有夕阳溪．夕阳岩．倒洞。北下有迷津。昔人寻药路迷。但见榴花如火。行至满谷而遇老叟。把石榴花告曰。仙药不远。言讫不见。人后反洞阳宫言于道友皆讶之。又咀榴花而休粮。不知其终。又南下有避秦人惠雍真人水假处。人呼张翁潭</p>
<p>　　［采霞峰］</p>
<p>　　古应相峰也。齐楮伯玉。字元璩。隐南山十余年。妙该术解。采炼吐纳。夜有神人。告齐高祖曰。南岳有异人。与陛下祈福。因采访诏之不起。后端午夜。梦见炼丹。帝曰。此仙伯也。先君曾诏不赴。因诏吴会二郡以礼资遣。敕建太平观。迁瀑布山下门人王僧镇。名曰应相</p>
<p>　　［白石峰］</p>
<p>　　与应相峰重叠。下旧有庵宇</p>
<p>　　［永泰峰］</p>
<p>　　古曰朝真峰。东有古观基。南有古寺基．龙真涧。上有殷先生朝斗基址石恪隐室</p>
<p>　　［九女峰］</p>
<p>　　或云。旧有九女庙。今西北见有九子岩。并无文可出</p>
<p>　　［云龙峰］</p>
<p>　　西下有西真观基。道录云。西汉蜀青城山道士王谷神皮玄耀修真之所。后唐有董奉先继之修行。复入衡阳寻真观。今存诵经石洎石像真人。北有云龙寺基</p>
<p>　　［双石峰］</p>
<p>　　下有双峰能仁二寺。北有瀑布玉虹亭．楚安寺．拾穗岩</p>
<p>　　［明月峰］</p>
<p>　　在双石。东北有承天．楚宁二寺</p>
<p>　　［青岑峰］</p>
<p>　　下有东林．西林二寺</p>
<p>　　［普贤峰］</p>
<p>　　东北有石室。以休为名。唐高僧须发鬅鬙居之。并无烟火器具。人有诘之。但云休休仅七十余年。寿百数十岁。或云。曾遇宋宗炳。传道而不食。旧记云。下有普贤观。道众皆十方盛德之士。讲论幽微。声闻上国。奉诏赐普贤额。兼庄田以备焚修。峰因观得名。本朝赐冲真为额</p>
<p>　　［岣嵝峰］</p>
<p>　　南下有法轮寺。后有仙王殿．雷洞．妙喜洞。道人亭。韩愈咏禹碑略云。道人独上偶见之者是也。徐灵期衡山记云。云密峰有禹治水碑。皆[科/虫]蚪文字。碑下有石坛。流水萦之。最为胜绝。今法轮寺。有道人亭。传云。昔有道人。见之于岣嵝。后韩文公有是句。今两出之</p>
<p>　　［会善峰］</p>
<p>　　古曰毛女峰。下有会善寺。乃十八高僧相会处。最为<a>禅悦</a>讲习之所。因更其名</p>
<p>　　［潜圣峰］</p>
<p>　　昔高僧希遁游南岳。遍寻方广寺。访慧海尊者。经年了无踪迹。忽一日见精舍。号方广。遇尊者诘之来迟。宿送出。人屋并寺了无所有。因以名之。又房日茨先生三时修玄白之法于此。辟谷被山魈所恼。因迁九疑山尸解。又有祝融寺僧。于他处抄化五百副供器。约施主访山寺。或日遍游并亡名迹。至暮望融顶之西。隐然精舍见化主。云何来晚待之甚厚。游西轩有服黄衣贵人假寝。僧曰圣帝也。避喧秽憩此。洎送出门了无所有。但荒山而已</p>
<p>　　［莲华峰］</p>
<p>　　下有方广寺。八山四水周回环匝。昔人题诗略云。寺在莲花里。群峰附花叶。又范寅亮一联云。寺藏螺髻顶。人在藕花心。北有灵辙源车辙。迹记云。昔罗汉居此。鬼神运粮。车辙道也。东望<a>芭蕉</a>庵。乃宋高僧宗炳修行之所。北有灵源塔</p>
<p>　　［天堂峰］</p>
<p>　　东有石室。殷景童礼斗石定志龛自种柴葫胜于出处。又草衣和尚曰定名。后迁妙高峰。结草为衣因而呼之。其草茎两两相缠。如绦有垂头。名曰罗汉绦。自天堂潜圣岩窦中多生。昔傅待仙尝采之以结朱汞作丹头。因曰仙人绦。故丹房录中诗一联云。岩前收绿索。火内伏丹砂是也。其草自岩而垂。亦曰垂岩草。昔人咏罗汉绦诗云。五百移栖绝洞深。空留辙迹杳难寻。绿丝绦带何人施。长到春来挂满林</p>
<p>　　［祥光峰］</p>
<p>　　古曰鹤鸣。北有灵田。一云灵原灵穴。旧集云。萧灵护窖丹于此。端拱初。常有丹光出如飞烛。豫章道士游山。密有所感。诚志求之不遇。后有一卒到此山。于灵穴获道经数卷外货之</p>
<p>　　［回雁峰］</p>
<p>　　在衡州城南。按图经云。是南岳之首。雁到此而止不过南矣。遇春复回北。故月令云雁北乡者是也。杜荀鹤有泛潇湘诗中一联云。猿到夜深啼。岳麓雁知春。近别衡阳南。有戏鱼洲合。江亭庞居士无生庵．景德观。旧有石鼓寺。今石鼓书院即寺之故基也。又有雁峰使者事具下卷(已上十七峰系石廪所隶)</p>
<p>　　［弥陀峰］</p>
<p>　　东北有岩。虚险而暗。室前数步不容足。古木怪藤荫蔽。閴无人迹。旧记云。昔人尝闻诵经声。传云。有高僧居岩不食。念弥陀佛号。朝廷征不起。后得道。因号弥陀峰。下有弥陀寺。赐般舟道场</p>
<p>　　［屏障峰］</p>
<p>　　在天堂之东。上有炼丹坛．朝斗石</p>
<p>　　［永和峰］</p>
<p>　　上有永和台。旧传有观寺二基</p>
<p>　　［耆阇峰］</p>
<p>　　谓山形像与<a>天竺</a>国耆阇无异故名之。西北有庵岩基址尚存。旧记云。昔有善女不知何氏。人问之。但敛袂而悦称善。因呼善女。或曰。善女常诵黄庭经。自云。琴棋寓乐。有李生者。宽中柔外元田走马逢人。常言之而称善。后亦不知所往。李遐周云。善女峰西下有翠坞有契沆大长老塔</p>
<p>　　［灵药峰］</p>
<p>　　东北有石室。萧灵护洞真集云。修丹之士欲采灵药异草以制炼丹石者。此山中外五七里。大约十数本。皆仙品上药。他山虽旷迥岩壑幽深。较之灵草不及此山。昔新野先生丹材渐备。所患一二难讨。与徐君周游三湘。因复南山。此峰采药后丹成。因而名之</p>
<p>　　［碧岫峰］</p>
<p>　　下有岫峰寺基。西北有西台观基。又曰太初观也。无文可据。旧有庵宇</p>
<p>　　［安上峰］</p>
<p>　　西南有止观寺．摄授寺．安乐寺．灵岩故基。赵季西书斋墨沼。皆在前后。有舜庙．舜溪．舜洞。昔舜因陟方九疑过此</p>
<p>　　［灵禽峰］</p>
<p>　　北有梁双袭祖朝斗坛。唐薛幽栖亦于此坛寻真祈感。周回古木参天长林蓊蔚。上有音声之鸟。成群而飞。羽毛异色。红碧相间。其音如笙篁上不相和而鸣。常栖此峰。因而名焉</p>
<p>　　［凤凰峰］</p>
<p>　　昔祝融君登南岳谒玄君。感碧鸡凤凰集于此峰。山上生竹实。<a>古诗</a>云。文凤集南岳。徘徊孤竹根。于心有不厌。奋翅陵紫云。岂不曾辛苦。羞与黄雀群。何时尝来仪。顺于圣明君。又马融赋曰。惟悟桐之所生兮。在衡山之峻坡。记云。上有峻坡而生梧桐。朱鸟荐瑞故来仪焉</p>
<p>　　［文殊峰］</p>
<p>　　昔唐宣宗太子。慕道自霍之衡巡礼古迹道场至峻坡。西望见金色瑞相。见半空敬礼启白云。七<a>佛祖</a>师。后问弥陀和尚。曰<a>文殊菩萨</a>。因名之</p>
<p>　　［掷钵峰］</p>
<p>　　上有定心石。下有隐身岩．虎跑卓锡二泉．观音马祖二庵．八功德水．三生藏．岳心亭．兜率桥。皆列于前后。左右隶福严寺。传云。昔思大和尚掷钵乘之。赴陈主之诏。因而名之</p>
<p>　　［瑞应峰］</p>
<p>　　上有大木。根柯蹒跚隆起如龟状骤见者可惮。因建寿星殿。以为祝圣之所。下有南台寺</p>
<p>　　［云居峰］</p>
<p>　　下有云居寺．石桥．凝碧亭．金牛路．退道坡。与南台比邻。当游山之大路也(已上十三峰系隶天柱)</p>
<p>　　岳有一洞天</p>
<p>　　南岳衡山第三洞朱陵太虚小有之天</p>
<p>　　岳有四福地洞真墟福地(在岳麓第二十)青玉坛福地(第二十一)光天坛福地(第二十二)洞灵源福地(第二十五)</p>
<p>　　二境</p>
<p>　　白云峰之西青岑峰之东。其形九向谓之圣境(圣谓朱陵宫)</p>
<p>　　朝日峰之北岣嵝峰之南。其形九背谓之灵境(灵谓方广寺)</p>
<p>　　三涧</p>
<p>　　灵涧。通于仙源而多仙药。因得其名。旧曰龙真。出天柱峰下黄庭观。南合寿涧。流注平野。以滋禾田</p>
<p>　　寿涧。水源最高圣寿观。因以其名。出紫盖峰西下野人岩。经麓苑下至观前。合注岛石。经岳祠灵寿桥。合流灵涧。以滋禾田</p>
<p>　　洞真涧。通接朱陵洞府。水势悬注如帘。亦由水帘洞。其源最高与诸峰齐。出紫盖峰东祝融之南。至洞灵源下会真观。流注平野。以滋禾田</p>
<p>　　六源断石源桃花源洞灵源灵源灵辙源大水源</p>
<p>　　六门大洞(洞天东门)兜率潭(洞天南门)石鼓洞(洞天西门)龙王山潭(洞天北门)白云潭(东便门)洞门观(西便门)</p>
<p>　　九溪舜溪禹溪清溪明溪双溪涓溪宏溪云溪夕阳溪</p>
<p>　　十五洞朱陵洞黄乐洞舜洞白云洞西明洞观音洞叠相洞前洞玉清洞九真洞妙喜洞灵境洞宝真洞罗汉后洞倒洞</p>
<p>　　十六台朱陵台天宝台放鹤台般舟台般若台南台高台洞灵台七宝台寻真台仰天台永和台紫金台(又曰宝露)天香台凌虚台西台</p>
<p>　　十四塔释迦<a>舍利</a>塔阿育王塔三生塔文殊塔灵源塔观音塔二生塔石头塔禅林塔大明塔懒瓒塔拾穗塔圣塔契沆塔</p>
<p>　　二十三坛青玉坛光天坛赤松坛礼斗坛升天坛降真坛朝真坛传经坛飞流坛行道坛(二)朝天坛孙登坛炼真坛祭升坛诵经坛会仙坛受戒坛(二)炼丹坛(三)讲经坛</p>
<p>　　三十八岩黄帝岩大禹岩丹霍岩避秦岩上清岩刘真岩灵书岩隐身岩仙窖岩野人岩炼丹岩醮斗岩负暄岩夕阳岩控豹岩懒瓒岩把针岩观音岩白鹤岩休岩夜光岩最胜岩捣药岩休粮岩龟岩田真岩伏虎岩广成岩石乳岩下岩孔雀岩草衣岩飞符岩诵经岩上岩灵岩拾穗岩宴仙岩</p>
<p>　　二十五泉玉砂泉鹤鸣泉观音泉梦应泉甘泉虎跑泉夜乐泉得道泉浴丹泉普容泉悬泉(又曰凤凰)金砂泉白鹤泉卓锡泉(三)灵泉洗药泉白龟泉雷霆泉安乐泉苍龙泉一酌泉</p>
<p>　　九池仙人池长生池浴丹池(二)法雨池洗钵池雷池(二)洗药池</p>
<p>　　八堂白云先生药堂王氏药堂陈先生丹堂王先生炼丹堂荆台隐士经堂李泌相公书堂韦宙相公书堂卢璠舍人书堂(今寿棋观是也)</p>
<p>　　叙岳祠</p>
<p>　　岳庙。在紫盖峰南下．喜阳峰之西．集贤峰之东。吐雾面其南。轸宿踞其北。周围二三里。约八百余间。千杉翠拥。万瓦烟生。一水三朝。群峰四合。灵寿涧水九湍三叠下注岛石。绕赤帝峰。分枝东流入庙内。鸡鸣池出棂星门外护龙池西流合入涧。分注平野。本名司天霍王庙。以南方属火。配神曰祝融。按五岳经云。南岳山形似朱雀。太阳炎老君所治。元炁上连。荧星炎老君以理其中主夏炁。长养万物。使丙丁之神行天德。使己午之神正地炁。万神帝以立夏之日升此山。入赤石玉阙谒炎老君。受天玄符。各还四方。召使百神。斩杀恶鬼。所以佐天地长人物也。其衡山君领仙官服朱光之袍。戴九丹日精之冠。佩夜光天真之印。乘赤龙。岳神姓崇。讳[山/屾/白/曰]。后至三皇。淳朴既分。渐有所治。付之于地下主者。炎帝甲理之。唐司马天师云。岳神乃地下主者非天真也。太上以德薰南岳。昔黄帝登封日岳神。游历巡狩。至秦隋氏。以王为像。唐开元九年。方封司天王。今象笏尚存。开平初。府主重修饰庙貌。本在祝融峰上。隋氏迁下便于祭祀。卜古太真观而建。今据祝融峰之左。基址存焉。本朝真宗皇帝祥符中。始封崇五岳。乃命工部侍郎薛公映．给事中钱公惟。仍赍玉册。加号司天昭圣帝。其妃景明皇后。今玉简尺有五。文以金字。联以金绳。覆以锦囊。绛服[褒-保+公]冕。剑佩掖卫。皆法宸居</p>
<p>　　玉册文</p>
<p>　　礼部侍郎丁谓撰</p>
<p>　　镇南殿以尊奉司天昭圣帝。内殿门外西设四岳圣帝神座。前列六丞相。东奉安玉清上真九位醮牌。西奉安皇帝寿星位。殿东西列待读四学士。东西庙设诸星宿醮牌。蕃禧殿以尊奉司天昭圣帝景明圣后。皆御服襆头冠帔。殿内两侧设东西寝帐。妆奁梳洗之属。外东太子殿。建炎中。并封侯爵。曰世德侯．世烈侯。世显侯。西公主殿奉安三位公主三十六宫。计屋六十六间。东西各有门周回壁画宫嫔。乃国初武岳笔。至政和八年。丹青尘晦。乃修饰之。灵贶门乃庙之北门。又曰兵门。有神樟一株。凡启告请兵。必开此门。非时并锁闭。遇有请祷皆获感应。绍兴元年十月二十四日。帅臣向子諲祭告文在殿侧。镇南殿东序设十学士塑像。有政和七年转运副使聂山修圣像记碑。东香火门三间。廊十七间。塑辇官设仪仗。壁画扈从威仪。有政和丙午修玉册转运副使聂山立。庭下奉神述。乃真宗皇帝大中祥符四年御制书奉神述。休估门三间。有天禧三年御制醮告汾阴礼毕。廊十六间。画百官像。镇南殿西序亦设十学士塑像。西香火门三间。廊十七间。塑辇官设仪卫仗物。壁画扈从威仪。庭下玉册碑亭</p>
<p>　　真宗皇帝上帝徽号册文玉册金贯宝匣。绍兴元年三月内孔彦舟盗毁不存此文。元祐元年六月十日监官黄安期刊石。顺成门三间。有乾德三年潭州修庙记碑。兵部郎中贾玼撰。帅臣潘美立。廊十六间。画百官像。镇南殿前石龛灯一座。前广西提举吕渭建舍然燃。唐楚王舍铁盆露台卦亭。塑壁乐部百戏神像。乃萧墙也。镇南门五间。有篆书南岳二字。转运判官文勋篆雄伟劲净为世所珍。东华门西华门并廊七间。有塑画仪卫兵马像。南海广利王殿。江渎源王殿。东西便门廊各十四间。画神仪队仗雷两部众。东廊外有滴漏鸡鸣池铜壶漏箭景乐等。次北有清斋宫。前有九紫八白堂。前刊岳山图碑．祭仪碑．禁斫山碑．唐咸通记异碑．折参政谒南岳庙诗碑．解秽石。朝廷遣使醮告致斋。于此北有神厨门之南监生太保位。逐月造酌献祭食。次北有苍龙井。东壁列东岳圣帝殿．东门侍郎堂．天曹君殿．地府君殿．司命君殿．北岳圣帝殿．龙王堂。庙西廊外有神库仓库厅。共二十间。中庭有金砂井。西壁列西岳圣帝殿．南门侍郎堂．南方七宿殿．司录君殿．中岳圣帝殿．西门侍郎堂．忠靖王殿。王姓张氏。按吴致尧碑云。王讳挕Ｌ铺毂?洹＜矣诨??茁怼Ｒ辉频酥菽涎簟Ｈ蜗郎衅?Ｖ媒鸫感渲小Ｒ曰鞑黄秸摺０彩分?选Ｕ叛残碓短峁戮?仡⊙簟Ｖ??妓朗俊５媚霄?埔晕??Ｒ蚱蚴&tau;诤乩冀?鳌＝?鞲バ怼６?耸脑啤Ｒ远现肝?拧Ｋ牢?冷吕鞴怼２环沤?鳌Ｓ庠陆运馈Ｍ趺纹浼以晃岬们胗诘垡印Ｃ??显牢?就健Ｍ趸浯?遣灰弧；蚧湟砘蛴帧；蜷艋蜓病；虺莆宕?比恕＝裰谷&times;倩雌?竿の?怠１境??投?辍ａ嫒嘶瓢部∽髀摇３街萜淼桓杏&iota;曜唷ｋ贩饬榈v侯。八年因沅州贼潘宗岩作过。奏请加封佑顺灵显公。建炎初。潭州奏请。特封忠靖王。告在本庙昭烈庙额在衡山悬行宫。近又封威显王。五通殿土地堂嘉应门五间门里西设鼓司神二尊。门外修庙碑。熙宁三年谏议大夫燕度所立。节度推官吴居厚撰。门下有准令下马亭。东有左掖门。西有右掖门。东西廊二十六间。壁画甲马兵戈鬼神之像。东西南北各有角楼。东北碑楼。大宋新修南岳司天王庙碑。翰林学士李昉奉敕撰。景德三年二月二十五日立。楼上悬铁钟一座。绍兴十一年安仁悬百姓舍。东南碑楼。大宋南岳司天昭圣帝碑。翰林学士李宗谔奉敕撰。大中祥符八年九月一日立。西北碑楼。大宋重修南岳司天王碑。翰林学士苏易简奉敕撰。待诏黄识篆。陴阴有楷书。楼上有衙鼓一。端拱二年六月五日立。西南碑楼。大宋新修司天五碑。右司谏晁回奉敕撰。景德二年七月六日立。棂星门三间。东西有水池火池。前有护龙池。次北有监官廨宇。前有司房客位。嘉应门之东有监庙廨宇。其次有小东门灵贶门有北门侍郎庙。绍兴五年四月一日。准敕封显助侯。庙湖南安抚向子諲修致祭文碑。庭下有雷先锋神位。所祷灵应。岳庙惟立夏节谓之大祭。前期收买物料。置造御衣襆头。至祭日。内降御名祝版。本州委通判。或以次官充。初献官知县丞簿本庙官摄亚献终献太祝奉礼兵火之后止。是本州差官祭祀法服。孔彦舟劫掠不存。止用公裳。祭前一日。献官毕集点馔讫。次请蕃禧殿。更换神御襆头。两宫搭架御衣。次日五更三点。献官诸执事人毕集致祭。陈币帛。献玉圭。读祝献迎帝曲。五福降中央。三献苏合香。皇帝炎四朵子焚钱币。奏引驾行五曲。其乐云自唐开元时用此乐。惟岳下及衡山悬乐工能之。茶陵军炎帝庙亦用五曲。其音和畅疏缓。宣和元年。尝赐大晟乐。遭贼马毁坏。不复用之。近岁绍兴末值同禄。宫殿廊宇焚至五六分。五年重葺方始周备。绍兴三十年。资政殿学士知潭州魏良臣撰奉安青词碑(景定辛酉四月三十夜遭回禄。正殿后宫俱尽。惟存三门散廊而已)</p>
<p>　　叙历代帝王真仙受道</p>
<p>　　集记自昔帝王真仙精思岩谷澄神静虑焚兰鼓叩洎堂职宴息而经游者。不可胜数。其得道本末并载诸书。悉皆秘之名山。散漫难穷。然非于南岳者不可得而记录。今叙峰峦灵迹之外较其朝代可冠群真之首者。</p>
<p>　　炎帝时。太上号大成子。授甲元精经。教理世以化生之道。播百谷以代烹杀。和百药以救百病。尝五木而登五谷。以活民命。止杀禽兽。功成厌世。顿驾茶墟。致斋南岳。以祈通真感雨师玄君(玄君即赤帝君事为玄君)</p>
<p>　　教炼水玉之法。入火自焚而不热。后玄化于朱阳之野。太上以德正。而镇炎方主司南岳。其帝女公主亦慕道。礼玄君为师。后道成亦同飞升于九关</p>
<p>　　祝融时。太上号广寿子传按摩通精经教以安神之道。今峰顶有基址存焉</p>
<p>　　黄帝内传云。舍离宫别馆三百余所为道观。又于五岳各置观。或云。南岳西华观。即古之太真观。为西王母所建以候神也。各度道士五十余人。焚修与民祈福。乃知南岳观宇始自黄帝。次于夏禹有之也</p>
<p>　　帝纪云。昔颛顼时。太上降为帝师。号赤精子。居衡山。授帝微言经。教以忠顺之道。铸羽山之铜为宝鼎。淘七河之津伏万灵。以信顺监众神以导物役御百炁周旋四方。故德号玄帝也</p>
<p>　　帝纪云。昔高辛诣钟山。遇神人。获九变十化经。以隐日遁月游行星辰。而谓之曰。吾于帝时浮游元气之中为元君。炎帝时为雨师曰玄君。在黄帝时号赤松子。又领南上注生之籍曰赤君。即太虚真人九天赤帝君。居南辰以应瑞。处玄府以苏生。今以掌职南岳。总司万灵。日月之所照。山川之所履。莫不隶之焉。帝偕礼之。忽失所在。而后玉子行之尸解于海山</p>
<p>　　上清四极明科神仙传云。赤帝玉司君。讳景度衣绛华丹衣九色凤章。头戴太元飞神王符冠。手执九色之节。治南朱阳之台。洞天太元都女青左宫领南岳衡山。仙官地灵火精赤丙之兵。南极无崖之天。无鞅数劫无极无穷之宫。总统上真之权。悉隶赤帝玉司君。主人<a>生死</a>之命籍知其讳存其神修行。九年致神草玉英不死之药。丹霞飞云下迎。兆身而上升。</p>
<p>　　玉清帝纪云。昔虞舜时老君下为师。号尹寿子。传帝舜<a>道德</a>经。说孝悌之道。帝行之功。被生灵。窜三苗。过洞庭。巡狩南岳起馆。以望日迁<a>甘露</a>宝瓮于山上。致斋南宫以祀炎帝。服紫华大腴而陟方九疑</p>
<p>　　真诰。北戎长胡大王献帝乃白琅之膏及转紫华服之。使人长生飞仙与天相毕。舜即服之。尸解于苍梧之野</p>
<p>　　又云。虞舜巡狩南岳。至于九疑遇何仙。服神丹而得尸解</p>
<p>　　王氏神仙传。舜降于九疑山黄庭观。谓女真王妙相曰精专至道长生之阶也。吾乃帝舜。尔昔劳厌万国。因狩南岳祀祝融而居此。汝志勤苦。故来相者。道不负人。修之必得。况有天骨耶</p>
<p>　　又尧尝以黄帝玛瑙瓮宝器以赐舜。南巡迁宝器于南岳。禹藏之于天宝台西。敕地祗守之</p>
<p>　　仙录。昔禹王致斋衡岳。感苍水使者授金简玉书三五之要。阴助王理水。禹建清冷宫。奉安虞舜之像。度道士焚修。穆天子传。穆王得八骏巡狩。舍行宫三百余所为道观。今南岳有西台观基是也</p>
<p>　　秦始皇好道。寻方士出游。云梦泛洞庭。巡狩南岳。望山而感叹(今山北有皇想山)祠舜帝于九疑。风浪滔天。浮江而下。渡梅渚过丹阳陟会稽。祀禹王于东海。望徐福于蓬莱。汉武帝南巡为衡阜辽绝止霍山而祭。敕建王母观于南岳。今碧岫峰后有基址。或云创寺不久亦废</p>
<p>　　又惠车子者不知何氏。修三奔七曜之道。与严君平友善。数游三湘。久楼南岳。尸解于炼玉峰</p>
<p>　　刘根先生。修大洞帝一之道。游观四方。为政有德。晚归南岳之东峰。炼真朝斗服炁祭神而玄化</p>
<p>　　王谷神皮玄耀者。西汉蜀东城山道士。幼而颖悟。不居荣宠。通老庄文列妙于星纬。周游名山。渡荆渚。泛潇湘。至南岳。卜庵于金母殿。后修胎息还元数年。道成东游群玉访九仙。值武帝南巡。见之神炁不群。乃延之下隐于西峰。帝厚赐兼封王为太微先生。皮为太素先生。以上卿礼待之。后三年控碧骡上升</p>
<p>　　李凤仙者。东蜀人。自幼不语。年十八。常欲寒栖。以避臭茹。人问之曰。知白守黑道贵昏默。我师南岳公云。吾周灵王太子吹箫者也。子三生奉道。而魔所试。由功之不着也。今授子朱纲之法。将升度南宫。吾师浮邱公授子。今付于子。子宜勤焉。若更迟此生。万劫不度。吾为南岳司命侍帝晨。又补桐柏真人。言讫遂隐。后行道数年。驱役鬼神。除害兴利。一邦仰慕。后汉宣帝诏不起</p>
<p>　　洞真集。东汉明帝时永光年中。吴天目山张道陵游衡山。谒青玉光天二坛。礼祝融君之祠。周览四极动容而言曰。异哉此山。悠悠野水。三朝五折以东倾。磊磊奇峰。后从前参如拱揖。三五之君皆受道于此。紫融瑞气拥蔽朱陵。后十纪之年。当为飞升羽化之地。超越于古后泛洞庭。游潜霍而居中岳</p>
<p>　　真诰。昔衡山中有学道者。张礼正治明期二人。礼正以汉末入山。服黄菁。颜色丁壮。年如四十许。明期以魏末入山服泽泻柏实丸。共止岩中。后俱受西城王君。传虹景丹方。从来服此丹已。四十年中患丹砂之难得。俱出广州为丧门。是滕含为刺史之时也。遂得内外洞彻炁腾身轻。日行五百里。后入九疑山</p>
<p>　　孙登。弃荣位楼遁求仙以致露寝。忍冻茹草充饥。窃求至道。感赤君得玉砂膏。久之入会稽。故记云孙登居之祝版留之于虎山也</p>
<p>　　魏夫人者。按内传。讳华存。字贤安任城人。即晋武帝左仆射魏舒女。夫人天才卓异。玄标幽拔。少读庄老。及春秋三传五经百子。事皆淹览。性乐神仙。味真慕道。少服胡麻饭茯苓丸。吐纳气液。摄生夷静。亲戚往来一无关见。常欲别居一院独立闲处。父母虽嘉其邈异而事非委顺。数制逼之。训以人礼。年二十四。强适与太保公掾南阳刘又字幼彦。女礼有行。时不获已。遂为刘妇。不复服食。吐纳之事一皆废矣。然心期幽灵。启誓告盟。精神密苦。应会栖感。畴昔之志存而不亏。玄理乖初。涂未获遂。通逮子息。粗立刘氏继焉。于是分别房宇。离室隔寝。深托隐痾。还修曩尚。岁月告感。研道已胜。幼彦为修武令夫人暂随之。虽同舍县内而隔有重复。遂因清闲斋于别室。谨<a>修道</a>法。入室百日。所期仙灵。精思希感。于是季冬之月夜半清明。忽闻空中有钟鼓笳箫之响。八音嘈巘。疑有不常。出宇望之。<a>虚空</a>之中。从东而下。旌旗纷若。羽盖郁勃。飞辔云间。光耀幽霭。焕朗太空。而他人莫闻见也。须臾方到。虎辇玉舆隐轮之车并顿驾。来降夫人静室。有四真人。并年二十余。容貌伟奇。天姿秀颖。同顶紫华莲冠。飞锦衣裳。琼蕊宝带。体佩虎文。项有圆光。手把华幡。其一人自称曰。我太极真人安度明也。其一人曰。我东华大神方请青童君也。其一人曰。我扶桑旸谷神王。其一人曰。我清虚真人小有天王王子登也。于是夫人匍匐再拜。叩头自搏曰。不图今日道君下降。惟乞神仙长生度世。四真人乃同坐良久。王子登告夫人曰。闻子曩日念善。展转求生。密纬真炁。[云/鬼]和体清。丹怀远迈。录字上清。高契真人。抱信期灵。幽感启彻。潜耀赤城。遂金书紫极藏简王庭故。位德高晨。玄唱齐井。是以太帝君敕我。令来教子神真之道焉。于是夫人受道。毕至期约。会于阳洛。众真再降。令夫人托疾尸解。飙轮至命访王屋清虚。洞天奉天帝君命传玉扎金文。位为紫虚。元君领上真司命主诸学道生死图籍摄御三官关较罪考。又加南岳。夫人比秩仙公治大霍山洞台。须臾司命神仙冲寂麻姑大仙佐治井南岳洞天福地仙官灵坛主者官属并至。迎夫人于清虚上宫。顷间至南岳石床。望前峰妖气知有精物作疠。因书符祛之。今仰天台有白龙洞是也。后东晋咸和四年。飙轮下迎升天</p>
<p>　　仙传拾遗薛女真者。不知何氏人也。晋时世弊。京邑不宁。有道之士多栖寓山林以避世。因居南岳寻真台。外示同尘。内修至道。常骑白豹游耆阇峰。黄鸟白猿不离左右。后于云龙峰尸解</p>
<p>　　仙传刘驎之。字子骥。少尚素质。谦和寡欲。不修仪操。人莫之测。好游山谷。志存遁逸。尝因采药至衡岳。深入忘反。见一涧水。水南有二石囷。一囷开一囷闭。水深湍不能过。欲还失路。值樵者问津。仅得到家。或说囷中皆仙方上药。诸珍异宝。驎之再寻。索已失所在</p>
<p>　　了然子者。辽东人也。不显名氏。因游西蜀二十四治。后居太白山。出入虎豹驯绕。亦不知其所修。后游三楚仅百余年。友善者吴猛．陆静修．郭璞．谢灵运．僧惠远。前后相继。庾亮常师之谓曰。先生观诸贤者。可以脱于浊世乎。曰功有浅深。道则一致。虽各得其趣未能了然。曰先生如何。则曰子出此月再谓汝道。后亮不逾月卒。先生自西山访南岳。谒青玉白璧二坛。寻于前洞。入洞门访昌利先生。剧饮数日。而李前之蜀山先生归隐前洞。宋高僧宗炳访之不遇</p>
<p>　　仙传邓欲之。字彦达。隐于南岳洞灵台。夜诵大洞经上感。魏夫人降告之曰。君有仙分。特来相访。一日忽见三青鸟如鹤鼓舞飞鸣。移时方去。欲之谓弟子曰。青鸟既来。朝会至矣。遂解化</p>
<p>　　宋高僧宗炳。字少文。善书。南阳人。好山水。涉荆巫南登衡岳。因结宇衡山。久以疾还江陵。叹曰。老疾并至名山。恐难遍游。当澄怀观道卧以游之。凡所游历。皆图于壁坐卧伺之</p>
<p>　　北齐吾道荣。幼而少语不通文。常爱独处。因游南岳。遇赤君授符水禁咒。纬候之数无不毕备。常至辽阳口。有虎去马止十余步。人皆惊走。道荣徐以杖划地成大坑。虎遽去</p>
<p>　　褚伯玉。字元璩。吴郡钱塘人。隐南岳瀑布山。妙该术解。深览图秘。采炼纳御。靡不必为。齐高祖诏吴会一郡以礼资遣。又辞以疾。俄而高逝。人主追恨。乃诏于瀑布山下立太平观。以伯玉好读太平经兼修其道。故为观名也。又贾自然于此焚修。遇南岳真人陈少微字子明而礼之。真人曰。子之所修吾知之矣。将有高真必传其妙。后遇青城丈人降室。授九一飞仙之秘。白日冲举</p>
<p>　　缑仙姑。长沙人。入道居衡山。年八十余。容色甚少。于魏夫人仙坛精修香火十余年。子然无侣。坛侧多虎。游者须结伴执器而入。姑隐真其间。曾无见畏。数年后有一青鸟。如鸠鸽红顶长尾。飞来所居。自语云。我南岳夫人使也。以姑修道精苦独栖穷林。命我为伴。他日又言。王母姓缑氏。乃姑之祖也。闻姑修道勤至。将有真官降而授道。但时未至耳。宜勉于修励也。每有人游山。必青鸟预说其姓字。又曰。河南缑氏。乃王母修道之故山也。又一日青鸟飞来曰。今夕有暴无害。勿以为怖也。其夕果有十余僧。来毁魏夫人仙坛。乃一巨石方可丈余。其下尖浮寄他石之上。每二人推之则摇动。人多则矹然而住。是夜群僧持火挺刀。将害仙姑人其室。姑在床上。而僧不见。僧既出门。即推坏仙擅轰然有声。山振谷裂。谓已颠坠矣。而终不能动。相率奔去。及明有至远村者。十人分散。九僧为虎所杀。其一不共推故免。岁余青鸟语姑。迁居他所。因徙居湘南。鸟即随之。而他人未尝会其语。郑畋自承旨学士左迁梧州。师事于姑。谓畋曰。此后四海多难不可久居。吾将隐九疑矣。一曰遂去。出墉城集</p>
<p>　　梁高僧海印大师者。首居衡山最上第一。推较年代即大同天监之前。宜与达磨相接。而为可公时辈其居所。谓善果道场也。师居宴坐<a>禅定</a>。百有恼乱。一志如初。后积数年。感动天地。或新水自至。或馈运幽投虎蛇远奔贤贵景慕至。陈光天初。惠思和尚始自北来投诣大师忻然合契。由是上石桥别创庵舍。高而在南。故号南台。先是莽榛巨林。蒸岚泄雾。虎熊啸萃。魑魅纵横。洎大师居之。恬然安乐。非精操峻节。其孰能镇伏如此哉。始则经庇才像。终则渐崇殿刹。或高廪盈米。潜施负担。或大石磨香。转移造化。厥迹着明矣。又台侧有五百罗汉堂。至今验其余址。或云。超然领众去。游车田绝不复还。遂为隐化。复有求者时闻钟声。鸣呼变化之神示见之相不可测矣。后至唐有石头希迁禅师。传法盛冠南方。作草庵歌参同契于今见在</p>
<p>　　梁天监中。有高僧希遁。精修梵行。默诵教典。隐于<a>丛林</a>。时人莫能知。因度夏天台遇惠海尊者。朝昏承事之。未尝<a>懈怠</a>。遁欲辞去。乞师诲言。师云。汝戒行无亏。惟是诵持声喧众。听汝当于南岳方广寺为会。遁闻之骇然致恭。知师能通心非常人也。及至南岳询访其寺。远近耆旧咸云。山中诸寺无有名方广者。遁自谓至人实语岂欺我哉。乃历岩谷。祈见道场。一日忽于七十二峰间遇精舍。号方广寺。其地平坦。灵泉交流。鬼神运粮。金牛服乘。俄见海师。出门问曰。汝何来迟耶。遁赞叹作礼。师曰。此五百尊者道场。未当居此。汝当居在西北峰顶。乃留一宿而去。如尊者之言。结庵其处。至大通六年。即其庵建方广寺</p>
<p>　　陈高僧思大和尚。讳惠思。武津李氏子。生而龙章相好。肉髻生顶。颖脱众相。自得不言之理。假修净梵而证圆觉。尝谓众曰。衡山之阳吾往矣。因自大苏山来。梁元祚短。南土纷纭。数载之间。至山周览已遍。后复至梧桐。坡上有石冈若台。谓其徒曰。吾昔于此修习今三生矣。约地深浅皆获骨焉。至今有石为识。曰吾寄此当十年。因建般若台居之。阙水。师振锡投崖。泉为涌。其徒益广。复不能给。感二虎穴石飞流厥运若神。因一日谓门人曰。十年之期到矣。以法付吾逝焉。陈建泰九年六月二十二日俨神而尽。弟子灵辨扣心感绝。师忽谓曰。何必是乎为追我也。再为<a>说法</a>。言讫复灭。春秋六十四。始光泰元年丙戌。至是丙申殁。果十年矣。后至唐再化为僧。名圆泽。与僧姓李源同行于荆峡南浦。为源曰。我就王氏妇家投胎为儿。烦□我后事。约十三年。再会抗州天竺寺外。果入寂事毕。源回后赴所约。自洛至吴。闻葛游川畔有牧童。扣牛角而歌曰。三生石上旧精魂。赏月吟风不足论。惭愧情人远相访。此身虽异性常存。呼问泽公健否。答曰。李公真信士。然俗缘未尽。更宜修进乃复相见。又歌曰。身前身后事忙忙。欲语因缘恐断肠。吴越山川寻已遍。却回烟棹上瞿塘</p>
<p>　　隋大业中。高僧讳大明。吴郡人。姓朱氏实江表之鸿族也。量括山海。志坚金石。才高独秀。学富多闻。炀帝居藩请入惠日道场。大业十二年。敕屈法师还南岳险饺造三十六尺无量寿金像并二<a>菩萨</a>。兴复龙(以下缺)</p>
<p>　　<br />
<strong>南岳总胜集</strong> 卷中</p>
<p>　　叙观寺</p>
<p>　　［真君观］</p>
<p>　　在铨德观东五十步。即九天南上紫光庆华赤帝太虚注生真君之馆。本真君庙在岳祠中各庙门。唐开元中。司马承祯上言。五岳洞天各有上真所治。不可与血食之神同其飨祀。圣旨爱创清宫。凡立夏日先斋洁。敕命州官致醮于是观。兼度道士五人焚修。开元五年。明皇制五灵经云。佐治者有九人。从吏者三百余人。翊卫衙官三百。为国祈真请福之地。上真记云。太虚真人领南上司命即赤帝也潜山魏君(冲)为副治霍山韩君(众)为佐治霍林山许君(映)丹霍山周君(紫阳)金华山黄君(初平)南霍山郑君(隐)天柱山阮君(傲)紫虚元君魏夫人(华存)冲寂元君麻姑</p>
<p>　　右并君佐命之司。吴越楚蜀之地。当司察之。淳化中。始改。为真君观。祥符中。诏赐观额。开元六年。上帝降赐真君。驱邪玉匕一张。其状类剑。长三尺阔四寸。玉文如云霞。其端微有锋刃。玉册一道。长一尺余阔六寸。其篆文曰。道君之玉册。有两印文曰。三天太上之印。皆篆文。或曰。旧本玉册塑在真君臂间。<a>檀香</a>刻此以传于世。玉玺一枚。方阔五寸八角。其文曰。注生真君玉印。亦篆文。今悉存焉。或云。是司马天师篆文也。今朝降到真君火铃冠一顶。以金裹饰潜霍二真君玉君圭二面并有。太宗真宗仁宗三圣御书敕黄存焉。大观二年三月。奉旨建元辰殿。乃集福殿在观中。前有玉清金阙之门。每岁六月生辰。及春夏二祀。皆自京降御名词表于此致醮。每辰焚御香六两祝圣寿。恩赐紫衣一道。实国家祈福之所也。故江陵公留题真君观诗全篇云。秘殿崔嵬半紫虚。洞天岑寂列真居。霜毛时下朱陵鹤。金简犹探宛委书。风拂瑶坛欹羽旆。云归翠岭度飙舆。竹烟萝月空歌里。一道寒泉漱碧渠</p>
<p>　　观有碑文六注生真君碑(唐开元二十年。衡州司马赵颐真撰。萧诚书)移建皇帝本命殿碑(大观二年三月。通直郎权潭州通判兼军州事赵岍文并书立)御制化道文宋宣献诗朝贤送单大师诗石南岳杂诗</p>
<p>　　［衡岳观］</p>
<p>　　在紫盖峰南下紫霄峰前。晋太康八年。吴人徐灵期新野先生邓郁之开古王母殿基建。怀帝元嘉中赐额为华薮观。至梁改为九真观。张佐尧诗略云。晋代为华薮。梁朝号九真。宫门频改额。洞口不移春是也。住持周静真。乃武帝之师。帝心期上善。亲纡黄屋谒此元都。若轩后之拜崆峒。汉皇之礼河上。异代同时也。奉敕赐庄田三百户充基业。至隋后主大业八年属唐高祖。诏请蔡法寿李法超二法师主观事焚修。兴行教法。其衡州府库田畴什物并。赐观资用。贞观二年。太宗重书额。诏张惠明天师。度道士四十九人焚修。高宗宏道二年。诏叶法善天师封岳关地方四十里充观。长生之地。禁樵采。断畋猎。投龙献圭。以为常典。开皇中。改为衡岳观。后因兵火摧毁。天祐初。府主令公重建之。今朝太宗真宗仁宗三圣御书洎金宝牌。每辰焚御香祝圣寿。亦国家祈福之所。真宗朝敕差冲靖天师单惟岳来住持提举岳门宫观。兼管烟火。后奉旨改为甲乙自兹始也。故宰相王钦若有送单大师归岳诗云。玉书飙驭降神州。楼观丹台选道流。岩谷难藏猿鹤性。吟怀终恋水云幽。晚程冒雪潇湘渡。采药沿溪舴艋舟。乍到楚乡应动念。十年人物半沉浮。宣和六年。准赦敕建昊天殿。改赐衡岳。为铨德观。宣和三年。得□旨免道业二税。又追取诸寺院金宝牌。并归本观奉安。绍兴中</p>
<p>　　太上皇帝降赐御书黄庭内景经一卷。法帖九卷。观有白云堂内。安保生天尊铜像。晋咸亨年。铸无极堂御书阁田良逸先生降真堂刘广成先生真堂久视阁流水轩。观前左掖二百步。龙山顶有唐宋蜀人毛士海得道处。观后主山上旧有尹真人庵．朝天礼斗坛．驾鹤亭。真人姓尹氏。讳道全。天水人也。修洞真还神之道。佩五帝六甲左右灵飞之符。天仙降而谓之曰。飞升者当有其材而后成其道。昔汉武帝亲受金母灵飞十二事及五岳真形图。才得尸解。而不能使形骨俱飞。尔今得一而有升天之望。岂非积功宿分所值耶。道全日。浅学无闻。愿示十二事之目。天真曰。一者五帝六甲左右灵飞之符。二者太一混洞东蒙之文。三者丙丁入火九赤班符。四者太阴六丁通真遁灵玉女之录。五者六戊太阳招真天光策精之书。六者六已石精金光藏景录形之诀。七者六庚素招摄投之律。八者六辛致黄水月华之法。九者壬癸六遁隐地八术。十者子午卯酉八禀十诀六虚威仪。十一者丑辰戌未地真曲素诀辞三五顺行。十二者寅巳申亥紫度炎光内视中央也。一者五岳山符安镇方岳。檄召万灵太上真文也。二者五岳山蹠。神仙倒景俯视山川之蹠。写其曲折蟠薄在地之势也。三者五岳山形。取其峰峦洞室之所在。神芝灵草之所生。高下丈尺等级之数。东西南北里舍之限也。四者五岳山骨。取其骨体之所像枝干之所分。上法星文下主人事之所起也。五者五岳山水穴贯之图。取其泉液之所出。金宝之所藏。地脉之所通。而为之图也。主符图吏兵官属各数万人。五岳之所总。大山三百六十。小山千二百。并列仙曹职宰可谓众矣。武帝虽得其法而不能专其戒。穷武玩兵自毁其福。故不得与黄帝同功。今尔遇之。乃知文始之裔太和之族世有其人。吾当与汝期于九清之上太无之中。言讫而去。真人以晋怀帝元嘉元年三月九日。有白云起于室中。三日不散。散而视之。已失君之所在。但闻香气袭人。重和元年徽宗皇帝赐号通真观妙真人。知潭州张茂宗留题衡岳观诗云。灵岳峰前游古观。此中何别蕊珠宫。五云仙客形皆异。十洞烟花景不同。炼药炉香金石气。醮星坛冷薜萝风。因闻大道修真诀。咫尺三清路可冲</p>
<p>　　观有碑文六九真观记(梁湘东王萧纬撰)何尊师得道碑(唐衡阳太守苏务廉撰)广成先生神道碑(翰林承旨萧邺撰。太子少傅致仕卢璠书)隐真岩田先生记广成先生内传(吏部侍郎赵橹撰)中书舍人王祜赠道士率子廉诗(东坡居士苏轼作记并书)</p>
<p>　　［胜业禅寺］</p>
<p>　　在庙之东掖古圣容寺也。或云。夏禹建清泠宫。以奉安虞舜之像(圣容即圣像也)唐武宗朝废之。马氏据有湖湘有掌诰。夫人杨子莹施钱再建。改为报国寺。记云。夏禹故宫也。政和中改为神霄宫。后复为寺。寝堂之西有庵。名禹柏。庭际虽广。一柏尽蔽之。后有悦亭。面岳环匝如塀。题咏亦众。住僧文政四句云。山鸟无凡音。山云无俗状。引得白头禅。时时倚藜杖。东有老牧亭．真如轩。皆雅尚也。寺旧无泉源。住僧文政。因栽杉寻访岩谷间。得一泉脉。清甘尤益茶味。以禹故迹。遂筑亭于上。以为禅悦之所。寺有</p>
<p>　　御书。本朝太平兴国年始更赐今额。葆真居士枢密折公彦质留题诗云。故宫余禹迹。胜地属僧家。古庙松阴合。幽亭竹影斜。岭云吟赏合。山鸟定中哗。谴逐成经别。空怀客路赊。寺有唐柳子厚撰弥陀和尚第二碑。兼自书篆。我朝康肃公陈公尧咨撰修藏记</p>
<p>　　［告成禅寺］</p>
<p>　　古亦以衡岳为名。隋仁寿元年。以<a>佛舍利</a>分置诸郡。令各建塔计三十处。南岳即建塔于衡岳寺。二年正月二十三日发使诸道。敕取四月八日午时葬之。此即一所也。马氏云福。五年方建塔楼堂宇。仅成一寺。至本朝大中祥符。东封改为今额寺。后登山有巨石相重宛如磨形。传云。思大和尚感鬼为之磨香。今山中有兜娄香。盖遗植焉</p>
<p>　　［衡岳禅寺］</p>
<p>　　在庙西北一里集贤峰下。梁天监二年建惠海尊者道场。至本朝太平兴国年。敕以旧额为赐寺。后有善果庵。乃海栖禅师宴息之所。飞泉修竹石鼓怪木特异。昔懒瓒和尚曾隐此。与李鬼谷相会。我朝太宗皇帝赐御书。寺有唐皇甫湜撰瑗律禅师碑。连州刺史王诩书。唐韩愈有宿衡岳寺门楼诗略云。紫盖连延接天柱。石廪胜掷堆祝融。森然魄动下马拜。松柏一径趋灵宫。寺前有五寺碑。唐李巽撰。罗中立八分书。五寺即般若．南台．万寿．华严。弥陀。西有文殊庵。昔周道者修头陀行。得三昧<a>定力</a>。逆知人意。时人无敢轻惑。今游山大路石砌便士庶往还者。乃道者之力也</p>
<p>　　［净严寺］</p>
<p>　　在庙西北隅。隔溪与西禅比邻。唐咸通年造。□本朝太平兴国年。以旧额为赐。昔景德中有僧晏坐。忽地中有光高丈余。乃发掘之。得佛像七尊。今色新如故</p>
<p>　　［西禅寺］</p>
<p>　　亦在庙西北。无记刻可见兴建之始。梁天监三年再修。亦无他佳致。中有双棕榈瑞莲。飞鸟不敢栖泊。云有道人置一木。禽辟之。观察刘侯诗云。楼殿不教栖宿鸟是也</p>
<p>　　［华严禅寺］</p>
<p>　　在庙之西北登山三里。隋大业中。有高僧惠稠可讲<a>华严经</a>。学徒鲜有至者。稠乃立石数块在前曰。汝等是吾弟子否。石头尽皆点头。唐顺宗时。乃就其地建寺。以华严为额。本朝兴国中。再以旧额为赐□</p>
<p>　　［云居寺］</p>
<p>　　在庙西北登山七里马氏所葺。有凝碧亭。面势陡绝。下瞰岳南之境。一览俱尽。为游客顿歇之所。前代时人吟咏极多。惟毕田云。四面山屏叠万重。古岚浓翠锁寒空。清秋独倚危轩立。身在琉璃世界中。又廖凝一联云。远水微茫转前山。次第卑观者叹服。寺废已久。近复兴之。寺前石上有卧牛迹。旧云。金牛迹隐然可见。石之下有石磴百余级。隋开皇中。僧神拱凿开。近日复创桥屋栏楯。便于登陟。今亦废矣。故毛季子有咏石桥诗略云。独上云梯三百级。回眸失笑万山低。又名石桥寺。前有退道坡极峻道。人至此力疲不能进。因以名之。昔贤诗末句云。游人须努力。胜境在云巅</p>
<p>　　［南台禅寺］</p>
<p>　　在庙之北登山十里。梁天监中。高僧海印尊者喜其山秀地灵。结庵而居。号曰南台。又至唐天宝初。有六祖之徒希迁禅师游南寺。见有石状如台乃庵居其地。故寺号南台。唐御史刘轲所撰碑并有焉。迁既殁后。遂塔于山之蹠。谥曰无际见相。二碑尚存。裴休书字画遒劲。或云非裴书。然亦可观也。庞居士尝来请益于师。殿之下有石。乃丹霞削发处。又有石号飞罗汉。世传神运仓。今遗基尚在。石头和尚着参同契草庵歌。善圆师刻于石。寺西有甘泉。透人僧厨。名之洗钵池。我朝太宗真宗仁宗三圣御书百余卷。石曼卿书释迦文佛四字在寺前石崖上。潭帅张茂宗诗云。烟萝深处南台寺。景象观来地最高。拨土谁开诸洞上。层楼人架半崖牢。石桥过处数千仞。松径行时几万遭。到此心生清净外。峰头闲看戏猿猱</p>
<p>　　［福严禅寺］</p>
<p>　　在庙之北登山十五里。岳中禅刹之第一。陈太初中。惠思和尚自大苏山领众来此。建立道场。师常化人。修法华．般若．<a>念佛</a>三昧．方等忏悔。因号般若寺。□本朝太平兴国中。改赐今额。有唐怀让禅师。结庵于思之故基。有道一和尚坐禅于侧久之。让往以砖磨而激之。一谓让曰。磨砖何用。曰为镜。一曰砖如何得作镜。让曰砖既不能作镜。坐禅如何成道。一异之曰。毕竟如何即是。让曰。谓如乘车者车既不行。鞭车则是。鞭牛则是。一决然开悟。庵上有定心石．罗汉隐身岩。昔有高僧。因普请搬柴。徘徊不赴。留颂隐身。入此岩中不复出。颂曰。真空妙相无人识。刚被维那取次差。宁可寂寥归石室。谁能为众去搬柴。山之下有卓锡泉。衣思大卓锡处。以建庵艰于水。复有虎跑开二泉如涌可以供众。有八功德水．三生藏．马祖庵．思大塔。昔惠思三次生此修行方成道。政和六年。被回禄。屋宇佛像俱焚尽。惟三生藏．马祖庵．兜率桥存焉。后七年修建后备。昔忠懿王在吴越时。尝以七宝造阿育王塔八万四千。铜铸八万四千。铁铸八万四千。纸绢印福严有七宝塔。旧置于方丈。他日既经煨烬巨钟大石皆镕裂。独此塔不变。众谓忠懿愿力也。又唐梵经教舍利旃檀瑞相。洎思公锡杖俱存。其余供器不可胜计。旁有戒坛。天然成就。中书舍人韩琮书般若寺额。有坚固玄泰二塔在。张茂宗留题般若寺诗云。掷钵峰高处。鳞排殿数层。有名千古寺。无念十方僧。云出松窗侧。苔粘石砌棱。正酬君禄切。难此继南能。绍兴未。复罹回禄。止存三生藏．马祖庵。余皆灰烬。后五年重葺。仅五七分宏壮于旧矣。后有野人岩。太初中有避秦人来往飞越山谷。莫之能近。窥其岩中一无所有。后屡有野人居之。至今不绝。祥符间有三少年。草衣磐石上坐众近访之而不见</p>
<p>　　［大明禅寺］</p>
<p>　　在庙之北登山二十五里。烟霞峰侧。有思大和尚宴坐处。广德中有僧惠开所建。至唐开元中重兴。有柳子厚撰大明和尚碑本朝仍赐额。寺之前有十八高僧行道坛故基在焉。东有懒残岩。稍庇风雨。五色碧鸡常集于此。昔有高僧居之。因其名焉。草衣木食不干时务。懒而吃人残食。邺候李泌亦结庐于侧。赐号端居室凡十年不相来往。声流上国。有诏使至。则踞然不对而佯喑。常垂两涕。使者李侯赠诗云。粪火但知黄独美。银钩那识紫泥新。尚无情绪收寒涕。谁有工夫问俗人。又尝作颂。其略云。世事悠悠。归山去休。卧藤萝下。块石枕头。黄庭坚尝自赞真云。自疑是南岳懒散师乃此老也。或称懒瓒语讹也</p>
<p>　　［上封禅寺］</p>
<p>　　在庙北登山三十五里祝融峰下。按钱景衎胜概集云本朝赐额建也。一云古先天观。后改为今寺。若烟云稍开。四望千里。游赏骚人。题咏甚多。惟僧齐已诗云。猿鸟共不到。我来身欲浮。四方皆碧落。绝顶正清秋。宇宙知何极。华夷见细流。坛西独立久。白日转神州。寺有穹林阁。僧室未尝去火。秋初早已冰冻。虽盛夏亦夹服。木之高大者不过六七尺。名之矮树。万年松亦不盈丈。盖以极高至寒故也。其势孤峭特回。禽鸟亦不能及。下视众山不复如丘龚。但仿佛如觞豆而已。寺之侧有风渊穴．雷池．龙年堂．祝融庙基．青玉白壁二坛。即是二福地也。今云罗汉行道坛是也。故毕田诗云。既壮黄金宇。何言青玉坛。谁将应供者。又此易仙官</p>
<p>　　［应天万寿禅寺］</p>
<p>　　在庙之北登山十五里。在福严寺东。寺额乃唐懿宗书题记处。皆玉刻也本朝太平兴国中。只以旧额为赐。寺有蜀王孟氏所舍藏经并铜佛像。制作皆精微可观。古篁樛木拥蔽前后。此山南诸刹最为幽密也。寺有本朝太宗仁宗御书三祝堂。无尽居士张商英题一绝云。击壤焉知帝力深。耕田凿井自讴吟。多财多寿多男子。聊表封人祝圣心。后有麓苑庵址</p>
<p>　　［紫盖院］</p>
<p>　　去庙北十五里宝胜寺上。唐传待仙修行处。谭陈二士亦修炼于此。又有铁瓢仙张白居之北入桃源基址。废久。有野人居之。上有醮斗坛窖北李生户解处。下有唐太子系马椿在</p>
<p>　　［宝胜寺］</p>
<p>　　在庙北登山十二里。自衡岳过华严历寿祺观北上方至。杉松拥蔚并无佳致。据香炉峰南下当紫盖之路</p>
<p>　　［圣寿观］</p>
<p>　　去庙北登山七里。唐咸通中建。因涧得其名。旧记云。故灵武卢璠镇黔南日。奏请以旧书堂为观。六年奏舍庄田屋宇永充观内<a>常住</a>。今卢公真堂洎殿宇俨然。旧有清音阁．选仙亭．迎仙阁．此君阁。层崖峭壁。修竹长松。幽涧清湍。景象奇异。比之万寿加之数倍茂密也。寿涧迳观前下合灵涧。流注平野。唐懿禧中。有轩辕弥明隐此年久。后复抱黄洞。太平兴国中。有跛仙遇吕洞宾于君山后亦隐此行灵龟吞吐之法。功成回岳麓。自号潇湘子。尝云。我爱潇湘境。红尘隔岸除。南山七十二。惟喜洞真墟。元祐间。常有白鹤。栖鸣于杉松之上。三日而去。宣和元年改寿祺</p>
<p>　　［华盖院］</p>
<p>　　有华盖君修行处。不显名氏。或云古太清观也。去庙东北十五里。自元阳宫陟上清宫而至。昔谭峭岩字景升。居终南山。久着化书。过东吴见宋齐邱。游庐阜泛潇湘炼丹于此。又默希子不知何氏。居此着通元经。开皇中。有道士吴涵虚。字合灵。居之风狂。未尝下山。终日沉湎。亦无烟火之具。俗呼为吴猱。好睡经旬不食。常言。人若要闲即须懒。如勤即不闲也。素不攻文。忽作上升。歌云。玉皇有诏登仙职。龙吐云兮风着力。眼前蓦地见楼台。异草奇花不可识。我向大罗观世界。世界只如指掌大。当时不为上升忙。一时提向瀛洲卖。后于清泰二年上升。又有荆台隐士铁冠先生。樊氏。慕合灵之道。常骑白牛访之。楚王马希范尝师之。后马希声嗣位。先生不知所之</p>
<p>　　［上清宫］</p>
<p>　　去庙东北七里。吴人徐灵期真人修行之所。徐幼遇神人。授以玄丹之要。含日晖之法。守泥丸之道。服胡麻之饭。故得周游海岳。来往南山积有年矣。采访山洞岩谷。作衡岳记。叙其洞府灵异言。紫盖云密二峰。皆高五千余丈而云密。有禹治水碑。皆蝌蚪之字。碑下有石坛。流水萦之。最为胜绝。而紫盖常有鹤集其顶。而神芝灵草生焉。下有石室。有香炉．杵．臼．丹窖。祝融峰上有碧玉坛。方五尺。东有紫梨。高三百尺。乃夏禹所植。实大如斗。赤如日。若得食长生不死。义熙中。山人潘觉至峰西。石裂有物。出如紫泥。香软可食。觉不知其石髓。竟不食弃去。忽悟而还已不见。此君之所记圣异。又能役使鬼神。降伏龙虎。以宋元徽元年九月九日冲真。重和元年徽宗皇帝赐号明真洞微真人。今宫基见存石碑。传云。旧有仙鸡报晓。因吃仙草不死。间有樵人见而不能捕。大历七年。玄和先生张太空者。李泌之师居之得道。后入元阳宫尸解。大中元年。韩威仪慕其风而居之。修符亦得道</p>
<p>　　［石室隐真岩］</p>
<p>　　在上清元阳之间。杉松夹道。岩岫堆蓝。有石室两所。本虎豹之窟。唐大中年。刘元靖先生居之。礼斗步罡。驱逐虎豹。芟除荆榛而住。衡州刺史韩晔舍俸钱为建会真阁。就岩辟其石室。引泉环流。伐木诛茆。凿其茶窖。棋局醮坛。药臼盆床。灯具供器。自然生成。会昌中。诏入内传受法箓。封号广成先生。久之乞还山。大中五年冬十月。有云鹤屡降。未几去世。闻天乐浮空。及迁神日。惟杖屦在。弟子吕志真得其道。兵部侍郎萧邺文其碑。吏部侍郎赵橹为傅。太子少傅卢璠作石室铭。道士张坚白为内传。今山存内传。洎神道碑在铨德观。今基址尚在</p>
<p>　　［中宫］</p>
<p>　　在庙之东北七里。梁天监中建。真人王灵舆修行之所。王乃晋陵人。幼而颖悟。更不婚宦。勤志于道。辞别亲友。结庐于五老峰下。似有所得。忽一夕有神人。谓之曰。得道者若非其地。如植五谷于砂石之间则不能成。子虽有飞升之骨。当须福地灵坛尔可以变化。虽累德以为土地。积功以成羽翼。苟非其地。魔坏其功。兹道无由成矣。灵舆告曰。何地可栖。神人曰。朱陵之上峰紫盖之邻岫可以冲天矣。遂自庐阜迁居南岳之中宫。修行一十二年道成。复迁于朱陵之东朝斗炼真。以天监十三年七月十二日冲举。重和元年徽宗皇帝赐号通微集虚真人。又唐天宝初。董奉先居之修九华丹法而得道。久于衡阳栖朱陵之后洞。元和中。凭惟良亦修行于此。本传并具下卷。又大历中。李德林先生修行得道。官已废久</p>
<p>　　［元阳宫］</p>
<p>　　在庙之东北登山五里。与上清中宫如鼎峙。晋太始中。陈真人讳兴明修行之馆。真人少游名山。因访真迹。于天柱峰上遇二神人。年十八九。自云。吾历行四海。度有志之士。世人修道。暂能精专。中道而废。不至勤久。何得擢形云天飞冲霄衢。汝之积功亦可佳也。第勿退转。何虑不列名金阙玉堂。前苦后乐者。苦则有极。乐则无穷。何者林谷幽栖。禽畜为侣。饥渴必至。寒暑辛勤。割世离荣。辞亲舍爱。可谓苦矣。寿同天地。变化无穷。策空乘虚。坐生羽翼。可谓乐也。得不勉于修励乎。兴明拜手曰。永佩圣言毕。至于道不敢怠忽也。遂授明镜之道。修之十有八年。二仙降而告之曰。吾昔授子至道。果能勤行。今则登蹑九天。游宴八海。积功之报也。前苦后乐。今子至矣。以晋太康元年三月初一日烟霞绕室。天乐浮空山下。居人竞往观之。惟有空室。至于鸡犬悉皆腾举。重和元年徽宗皇帝赐号致虚守静真人。又唐有张元和先生居之。德宗御词赐之云。夫至道无名。强假名而崇道。至真无谥。必求谥以明真。惟其可称实在全德。故南岳元阳宫道士张太虚。混元育粹。元之又元。炼骨三清。存神八景。衡峰养德。时近百年。依罔象以冥搜。挟鸿蒙而冲用。栖迟浩气。太苦真形。顷在先皇敷崇道妙。望乎玄鹤之驾。锡以紫霓之裳。我有辅臣。格言高躅。永怀仙子。恨不同时。聊申嘉尚之情。式降昭旌之命。策名表德。庶永无穷。可赠玄和先生。贞元四年六月十三日下后尸解于灵隐峰。其宫本朝淳化．天圣．政和三经修葺。宣和元年改赐崇明观。观后三里有伏虎岩</p>
<p>　　［田真院］</p>
<p>　　在元阳宫东南二里。唐宝历中建。绿筠苍松前后掩映。三清并石像殿北百余步有小岩。田先生常憩于此。岩上有一松树。号华盖松。根柯蟠曲。枝干左细如华盖。岩周回虽广。一株尽蔽之。开皇时。田良逸名虚应。齐国人。侍亲。自攸县迁居南岳喜王峰。后躬耕货薪以侍母。夜即独坐岩中。一日放志游五峰。见何尊师而问道。其母晒衣于山北。闻儿远适。速往追之不及复回。衣已化为石。至今数百年。衣色不改。素洁如初。下有小岩。母常憩此。经日而坐。常服气减食。母既坐亡。其志愈坚。后遇薛季昌而传法。东入天台不复出。宪宗诏不起后尸解。本朝宣政间值回禄。止存石三清。绍兴间复建小殿。有道人焚修。至今不绝</p>
<p>　　［北帝院］</p>
<p>　　在铨德观后半里。修竹长松。前后茂密。梁天监末。女冠徐炼师居之。修行而得道。贞观末。张惠明再修。遇南岳右英夫人传道。行抱一三五混合之法。而后尸解。又有李思慕居之得道。本朝太平兴国中赐额。近废</p>
<p>　　［凌虚宫］</p>
<p>　　在庙之东登山八里华盖峰南下。唐天宝初建。薛炼师名季昌庵居处明皇诏住九真降圣观。进注道德经。撰玄微论。御书批答凡十数次。后辞荣宠。乞回草庐。一日谓门入曰。今夕天气异常。吾当有所适。遂凌虚而去。后有薛幽栖。自西蜀游二十四治。历荆渚溯潇湘。礼赤君于此修真。晦其名氏。于五峰之下石台上注灵宝经。台上烟云如香烟缭绕而起。注经罢烟亦自无。感格如是。因名天香台。后尸解。会昌中。周混污自九真来居之。后得道。为大罗观。王宫前有自然石坛醮器。并生成试剑石浴丹泉。绍兴末。移于山下开创。仅五七分而未周备(又详见下卷)</p>
<p>　　［洞灵宫］</p>
<p>　　去庙东北登山十八里紫盖峰东下。昔东晋末。邓欲之字彦达。居洞灵台。诵洞经。遇魏夫人传法。行之而得道。系二十五洞灵源福地。古诗云。洞灵源接洞阳天。瘦壑危峰吐绛烟。曾踏落花听玉籁。赤松坛畔鹤鸣泉。宫建自李俊民天师居之得道。昔有彭蔡二真隐此。唐末。有聂师道遇之事。具下卷。今有桃林。左右茶园橘柚所在。宫前旧有古枫一株。端耸数丈。根脚竖起。蟠结成一巨龟。首尾足甲显然如活。观者畏惮。其宫宇庵居。自五代拨乱。尽罹回禄。山颇虚迥本朝大观末。有中贵王门司舍金帛重建。宫殿廊庑迄今一新。住庵隐逸者亦不减旧。东北有桃花源．鹤鸣泉。皆游人罕至。西崖上有刻张元化还丹赋。下有洗药池。东有朝斗坛</p>
<p>　　［招仙观］</p>
<p>　　在庙东八里。旧记云。启基刘宗卜字萧济。又记云。晋咸亨中建。昔张真人讳昙要。居之精思。感通天真密降。传内养元和默朝大帝之道。行之十二年。神游太空。面朝皇极大帝。赐以琼实琅膏混神合景之液。饵之变化莫测。神用无方。以齐延兴元年七月初三日忽然雷吼。天地震动。俄有鸾鹤。丹诏迎之升天。重和元年徽宗皇帝赐号葆光袭明真人。贞观二年。有庐陵萧法师。讳灵护来居之。化黄<a>白术</a>外鬻之。修其观宇。五年建寻真阁。六年壬辰。于桂州铸铜钟一口。重五百斤。归观。凡互更不敢扣击。盖惊地府阴神之然也。后炼丹于山北。凡经三炼方成服之。于弘道二年中秋尸解。元和之末。有许碏者。自峨嵋而来。题记于梁上。常大醉长歌。歌中洎题记处。尝有寻偃月子之句。竟不知偃月是何物。又留题于堂壁。其末句云。邓通饿死严陵贫。帝王岂是无力人。丈夫未达莫自亲。攀鳞附翼损精神(题后非久白日升天)端拱末。五更初忽闻钟声。众皆惊讶晓而视之钟破裂。不旬日。有一道人。布衣褴缕。自云。能补钟。但需数千斤火。于是烧炭锻钟。道人以掌心镕铜汁。就其裂处摸之。其红焰自暗。众视之而惮。道人入溪洗手。忽失所在。其钟至今有手摸之迹。此实灵异。又唐末聂师道访彭蔡三真。事具下卷仁宗朝。有养素先生。奉旨来住久之入衡岳观后尸解。宣政间。有逸人具承远慕其风而建养素轩。观旧有遥碧阁．竞秀亭朝．天坛北二里有雪浪亭．洞真涧。瀑布自洞而出。巨石横峻。当石崖之上。有一石沼。圆若锅釜之状。可广丈余。深不可究。一派飞下。如纹帘。号朱陵洞。三十六洞天之第三洞也。又有石井。下直无底。通彻四门涧流仅二十里成此悬注。从初溪至中潭凡九仞。自中潭下入谷十有八仞。有冥蟠壁。面阔四席。涛雪腾飞。雷雨骤下。虽天台峨嵋不及此势也。下有投龙潭。国家修齐醮毕。投金龙于此。石罅微开。闻天乐之声。故蔺扬有水帘洞诗中一联云。开元投金龙。水底闻天钧是也。若游人诚心洁志。瞻礼而窥之。微茫见金床玉机。至道间。有孕妇触之。石崖渐合。一无所视。往来留咏。粲然盈壁。独庐陵李先辅一篇超越伦辈。诗云。一片挂苍崖。分明不惹埃。蹙成珠颗白。垂下玉绳来。野燕飞难入。山风卷不开。声声去朝海。无意恋岩隈。句清格健。观音叹服。政和元年十月。建安张徽言领漕本路按部。自湘潭趋岳祠。未至三四里间。睹道左松萝蓊蔚。中有高门宏丽。朱书大榜曰朱陵宫。门内楼阁隐然。一人立阈间。若有所伺。时以日昃。未暇游观。意俟他日也。二年九月初五日。自衡州回宿胜业禅寺。语住持僧景襄曰。来早同为朱陵之游。襄曰。此寺之东有招仙观。观后有朱陵祠。予谓去岁尝过朱陵宫。见高门大榜朱字盈尺。恨未之游。今者之来深有意焉。翌旦同诣招仙观。经历向所见处了无所有。惟空山而已。比至朱陵洞。四面石壁。瀑布中注。亦无屋宇。询之道流云。素无此官。亦无此门。异哉。乃知天台大方广．嵩山圣竹林．事与此类。谨书以识之。后住持道士王元洞建望仙亭于见处立宫门。县尉钱景衎书朱陵宫三字。以朱填之为榜。后创望仙桥观。有铜像保生天尊。晋咸亨中。铸石像老君并侍从。并同时而建。旧观在洞口。唐永迁出就老君殿。别塑元始玉晨。共为一殿。以奉香火。或云。唐以遵奉玄元为圣祖故建玉晨居石也。宣和元年改赐今额</p>
<p>　　观有碑文四洞真瀑布碑国家金箓道场齐醮记建寻真阁记朱陵宫记</p>
<p>　　［九真观］</p>
<p>　　在庙东十里。旧记云。晋太康中。新野先生建。天监初。有张如珍真人居之。张乃先生乡人也。幼而少语。淡泊不群。壮岁幽栖而宿禀霞骨。遇神人降。于岩室传明镜洞鉴之道。使其修之曰。夫烛物理者天也。鉴物形者道也。天之道以清。镜之道以明。审而无差。形定于此。物应于彼。故川岳之状。鬼神之情。无所逃而隐也。天以清而容万有。水以澄而鉴众形。若修天清镜明。澄心静神而得内外洞彻。则至道成矣。傥外役于物。内劳于神。神心惛浊不能澄清。则去道远矣。此法吾昔受之于长桑公子。长桑公子受之于太微天帝君。所得之能。洞达玄通。遐照八极。夫洞真法中。有四规之道。依四时而行。亦与此同体矣。古人所谓虚其室白自生。定其心道自至。信矣哉。如珍修之九年。彻视千里。无一物可隐。以梁天监十三年十一月十八日。君独游山三日不反。弟子求之。而君方衣仙衣驾云舆。箫鼓拥之。缥缈而升天。重和元年徽宗皇帝赐号全真达道真人。开元初司马承祯字子微。自海山乘桴。炼真南岳。结庵于观北一里。日之白云。丞相张九龄屡谒之。明皇令弟承祎。诏之较正道德经。深加礼待。呼为道兄。凡是观中供养金银器皿。悉归降赐。自御札批答表书往来不绝。天宝初。蜀人薛季昌。昔在峨嵋山注道德经二卷。后隐居衡岳华盖峰。撰玄微论三卷。并大道颂一首及注得。司马弟子王仙峤写进上。诏住降圣观。供器御书批答不绝。及于九真观奉造圣祖天道玄元皇帝圣像一铺十三事通光座高一丈七尺。经六百七十卷。仙峤乃本观道童。性好澹泊。因看列仙传。有物外操。尝谓五千言外皆土梗耳。携岳中茶入京师<a>教化</a>。尝于城门内施茶。忽一日遇高力士。见而异之。问所来。答是南岳山九真观道童。为殿宇颓毁。特将茶来。募化施主。力士喜其言。因闻明皇宣见。帝喜清秀。问曰。卿有愿否。对曰。愿郁郁家国盛。济济经道兴。帝喜令拜司马先生为师。于内殿披戴厚赐回山。夜梦感真人陈少微而得道要。再命侍司马先生来王屋久之。奏云。尊师以开元二十三载仙花乞请。收南岳旧居为观。蒙圣恩书额。诏薛季昌住持降圣观。宣赐圣像供器。天宝十二年。复令衡州铜铸钟一口降赐观。中音韵振。远彻于霄汉。重四千斤上刻明皇帝号御制铭曰铸于郡悬于观天长地久福无算。骠骑吏大将军高力士监铸。此真岳中之名器也。后乾元三年二月值兵火罹乱。焚荡罄然。铁石镕裂。惟有此钟。岂非愿力而至于是哉。咸通年。王固节道行超伦。一方仰慕。营葺一新。阐教谈经学者如市。奉诏归北岳封总教大师。又元祐间。其钟忽不见数日。一日得之于观前塘中。苔藓所渍。钟顶上龙折其右足。复致于楼上。传云。与青草渡龙斗。今观后有龙[穴/贡]岭。观一里有武陵谢先生再葺白云庵而居。尝与曹道冲为诗琴之友。道冲有诗云。桃源洞口武陵人。跳出红尘二十春。但喜白云深有趣。不知青眼近来亲。丹砂已向坤炉伏。玉汞先从坎鼎烹。活计一张焦尾外。碧坛三尺礼南辰。西有王氏药寮王住。久迁灵岩。就云龙峰尸解。观北隅五十步有寿仙亭。亭下有白龟泉。即南山第一泉也。其泉自崖窦迸出。清泚甘冽。其色早晚两变。虽南山名泉无逮此者。饮之无疾而寿。中有白龟。大如钱。白如玉。隐于石窦之间。人罕得见。遇之者吉祥而延寿。传云。龟出仙来。龟隐仙去。题诗亦众惟野人皇甫涣云。灵台尘不止尘止。非灵台。爱此一泓水。曾栖灵物来。愚近岁卜庵于此泉之北。山相去。五里。因采药尝憩此亭。每钦叹其异云。寂寥宇宙之中凡真仙隐化于白龟者。计此乃三处也。愚自前年秋栖于是山为终焉之计。凡三徙其居。至朱陵之东。芟王氏旧药圃而住。适与此泉为邻。非偶然耳。因成一绝。谩书之于此。天下白龟三处。显怡山．少室．寿仙亭。我今卜筑南山顶得尔为邻祝圣龄。观有九仙阁。阁后旧有琅瑛阁。重和元年。改赐今额</p>
<p>　　［降圣观］</p>
<p>　　在九真观一里。旧号白云庵。司马子微修行处。因弟子王仙峤奏请。以先师庵为观。蒙降额亲篆。敕九真观薛季真兼住持</p>
<p>　　［九仙宫］</p>
<p>　　在庙东十二里。梁天监中建。昔王处舆自中宫炼行。既周冲寂。后迁于此。朝斗思微。一日天真迎之。又有邓郁之。南阳新野人也。幼梦一鸟吐印与之。自是人间有疾以印治救。求为符章。病者自愈。后与徐灵期结方外友。周游名山。寻访上士。遇至人传金鼎火龙之术。于宋元徽二年。徐既上升。郁之隐洞门久之。乃徘徊湖外。洞天福地无不遍历。所患丹材无力可置。因有司奏少微星在南楚。武帝敕监军采访。诏之便殿问所修。曰贫道修炼金液而阙丹材。帝赐金帛。许于南岳洞真福地。选其</p>
		</div>
		
		
		</div></div><hr><script charset='utf-8' src='../../js/footer.js'></script></body></html>