<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 弘赞法华传' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 弘赞法华传</center></div><div class='fo'><center>经文出处:来自无量光明网</center><br/><br>
			<p>
	　　<strong>第六卷 弘赞法华传</strong></p>
<p>
	　　蓝谷<a>沙门</a>慧详撰</p>
<p>
	　　诵持第六西魏文皇帝外国山居沙门晋秣陵道场释宝庄东晋山居释<a>法相</a>东晋三贤寺释僧生宋法华台释法宗宋高逸释普明宋瓦官寺释慧果宋祇洹寺释道寿宋法华寺释僧翼齐高座寺释慧进齐柏林寺释弘明齐灵根寺释慧豫齐定林上寺释超辩齐天柱山寺释法慧宋罗玙妻费氏秦郡东寺<a>沙弥</a>后魏崇山释净见后魏释跋澄后魏御史中丞陆载梁南涧寺释慧观梁新安太守五淹梁会稽释僧迁梁齐宁寺释通子梁余杭释慧度梁治城寺释僧欢梁禅众寺释僧定梁匡山释智登梁游方沙门正则梁上行先生庾诜梁匡山释宝玦(五侠寺僧附雍州僧附)梁衔草寺释志湛梁凭法慧冥道见僧</p>
<p>
	　　西魏文皇帝。讳宝矩。坐四衢而翼诸子。驾三车而撝觉路。系衣珠于庶品。示井清于高原。大起伽蓝。深持净戒。入如来室。偏存孤老。每诵法华。以为恒业</p>
<p>
	　　昔外国山寺。有年少<a>比丘</a>。每诵法华。尝于寺外经行。遇罗刹女。鬼变为妇人。甚好姿首。来娆此比丘。比丘被惑。遂与之通。通后。精神恍忽。无所觉知。鬼负之飞行。欲还本处规将啖。于夜前分。从一伽蓝上过。比丘在鬼上。闻伽蓝中有诵<a>法华经</a>声。因即少醒。忆已所习。乃心暗诵之。鬼便觉重。渐渐近地。遂不能胜。弃之而去。比丘少时醒寤。闻有钟声。即寻声到寺。扣门求进。具陈本末。然计去其乡。已二千余里。诸僧云。此人犯重。不可同止。有一上座云。此鬼神所惑。非是自心。既得脱免。显经威力。可留住寺。令其忏悔。后遇彼乡信。乃发遣之</p>
<p>
	　　释宝庄。或云法庄。俗姓申。淮南人也。以晋泰元中。年始十岁。投庐山远法师。为<a>弟子</a>。少以苦节标名。元嘉初。止秣陵道场寺。业行精苦。常诵法华。每诵之时。恒净衣别座。焚香合掌。注想<a>灵山</a>。然后徐发雅音。又尽文句。其讽咏将半。比房闻庄户前。如有兵仗羽卫之声。宝天神来听也。宋大明初。卒于寺。春秋七十有六</p>
<p>
	　　释法相。不知其氏。自言河南人也。东晋义熙中。忽悟非常。超然出俗。隐居山谷。游止无定。廊尔幽闲。不偶明执。诵法华经。日夜不懈。相。会因行经太山祠。日暮。因宿庙侧民家。夜起诵经。忽闻扣门声。相时出看。见有一人玄衣武冠。见相致敬云。是太山府君。闻师诵经。故来参听。弟子庙中。一石函在。多有财物。以布施师。师可开取。其石盖。重过千钧。人莫胜举。相试提之。飘然而开。于是。取得绢一百匹许。钱百余贯。以施贫人。济诸穷者。后渡江。止越城寺。忽然失志。游荡无度。时镇北将军司马恬。恶其无道。招而鸩之。频倾三钟。神色不变。澹然无扰。恬大异之。惭惧悔愧。厚加供养</p>
<p>
	　　释僧生。姓袁氏。蜀郡陴人。少<a>出家</a>。以苦行致称。成都宋丰等。请为三贤寺主。诵法华习<a>禅定</a>。尝于山中诵经。有虎来蹲其前。诵竟乃去。后每至讽咏。辄见左右四人为侍卫。年虽衰老。而翘勤弥励。后婴微疾。便语侍者云。吾将去矣。死后可为烧身。弟子依遗命</p>
<p>
	　　释法宗。临海人。莫知氏族。少好游猎。尝于剡。遇射孕鹿<a>堕胎</a>。鹿母衔箭。犹就地舐子。宗乃悟知贪生爱子。是有识所同。于是。摧弓折矢。出家业道。常分卫自资。受一食法。勤苦六时。以悔先罪。诵法华维摩。常升台讽咏。响闻四远。士鹿禀其归戒者。三千余人。遂开拓所住。以为精舍。因诵自号曰法华台也。后不测所终</p>
<p>
	　　释普明。姓张。临渭人。少出家。禀性清纯。视不过步。蔬食布衣。以忏诵为业。三衣绳床。未尝远体。若欲消息。坐而假寐。诵法华维摩二经。及讽诵之时。有别衣别座。未尝秽杂。每至劝发品。辄见普贤乘象。立在其前。诵维摩经。亦闻空中唱乐。又善神咒。所救皆愈。有乡人王道真。妻病。请明来咒。明入门。妇便闷绝。俄见一物如狸。长数尺许。从狗窦出。因此而愈。明尝行水旁祠。巫觋自云。神见之。皆奔走。后遇疾。正坐<a>烧香</a>。不觉便逝。即宋孝建中卒。春秋八十五矣</p>
<p>
	　　释慧果。豫州人。少以蔬苦自业。宋初。游京师。止瓦官寺。诵法华十地。尝于厕前。见一鬼。致敬于果云。昔为众僧。而作维那。小不<a>如法</a>。堕在啖粪鬼中。法师德业高明。又慈悲为意。愿助以拔济之方也。又云。昔有钱三千。埋在柿树根下。愿取为福。果即告众掘之。实得三千。为造法华一部。并设中会。后梦见此鬼云。已得改生。大胜昔日。果以宋大始六年卒。春秋七十有六</p>
<p>
	　　释道寿。未详何许人也。清和恬寂。以恭孝称。受<a>五戒</a>未尝犯。元嘉中。遭其父忧。因毁遘疾。自无痛痒。唯黄瘠骨立。经历年岁。诸治不瘳。因尔发愿。愿疾愈出家。立誓之后。渐得平复。如愿出俗。住祇洹寺。勤苦超绝。诵法华经三千遍。常见光瑞。元嘉十六年九月七日夜。见空中宝盖。垂覆其上。后不知所终</p>
<p>
	　　释僧翼。吴兴余杭人。少而信悟。早有绝尘之操。初出家。止庐山。依慧远修学。勤素苦节。见重门人。每诵法华一部。以晋义凞十三年。与同志游会稽。履访山水。至秦望西北。见五岫骈峰。有耆阇之状。乃结草成庵。称曰法华精舍。蔬食涧饮。三十余年。以宋元嘉二十七年卒。春秋七十</p>
<p>
	　　释慧进。姓姚氏。吴兴人也。少而雄勇。任性游侠。年三十。忽悟心自启。遂尔离俗。止京师高座寺。蔬食素衣。誓诵法华。用心劳苦。执卷辄病。乃发愿。愿造法华百部。以悔前障。始聚得钱一千六百。时有劫来。问进。有物不。答云。唯有造经钱在佛处。群劫闻之。赧然而去。于是。聚集信施。得以成经。满足百部。经成之后。病亦少差。因诵法华一部。情愿既满。励操逾坚。常回诸福业。愿生安养。未亡少时。忽闻空中声曰。汝所愿已足。必得生西方也。至齐永明三年。无病而卒。春秋八十有五。时。京师龙花寺。复有释僧念。诵法华。蔬食避世</p>
<p>
	　　释弘明。本姓嬴。会稽山阴人也。少出家。贞苦有戒节。止山阴云门寺。诵法华经习禅定。精勤礼忏。六时不辍。每旦即水瓶自满。实诸天童子。以为给使也。明。尝于云门坐禅。虎来入明堂内。伏于床前。见明端然不动。久之乃去。又时。见一小儿。来听明诵经。明曰。汝是何人。答云。昔时此寺沙弥。盗帐下食。今堕圊中。闻上人道业。故来听诵。愿助方便使免斯累也。明即<a>说法</a>劝化。领解方隐。后于永兴石姥岩入定。又有山精来恼明。明捉得。以绳系之。鬼逊谢求脱云。不敢复来。乃解放。于是绝迹。元嘉中。郡守平昌孟顗。重其贞素。恶明出新安。止道树精舍。后济阳江齐之。于永兴邑。立昭玄寺。复请明往住。大明末。陶里董氏。又为明。于村立柏林寺。要明还止。训勖禅戒。门人成列。以齐永明四年。卒于柏林寺。春秋八十有四</p>
<p>
	　　释慧豫。黄龙人。来游杨州。止灵根寺。少而务学。遍访众师。善谈论。美风则。每闻臧否人物。辄塞耳不听。或时以异言问止。瓶衣率素。日以一中自毕。精勤标节。以救苦为先。诵法华经。又习禅业。精于五门(总彰佛体门。开智慧门。显不思议门。诸法正性门。了无异自性无碍<a>解脱</a>门)尝寝。见有三人来扣户。并衣冠鲜洁。执持花盖。豫问。觅谁。答云。法师应死。故来奉迎。豫曰。小事未了。可申一年不。答云。可尔。至明年满一周而卒。是岁齐永明七年。春秋五十有七</p>
<p>
	　　释超辨。姓张。炖煌人也。幼而神悟孤发。履操深沉。诵法华金刚般若。后还都。止定林上寺。闲居养素毕命。山门诵法华。日限一遍。心敏口从。恒有余力。礼千佛。凡一百五十余万拜。足不出门。三十余载。以齐永明十年。终于山寺。春秋七十有三。葬于寺南。沙门僧祐。为造碑墓所。东莞刘勰制文</p>
<p>
	　　释法慧。本姓夏侯氏。少而秉志精苦。律行冰严。以宋大明之末。东游禹穴。隐于天柱山寺。诵法华一部。蔬食布衣。志耽人外。居阁不下。三十余年。王侯税驾。止拜房而返。唯汝南周颙。以信解兼深。特与相接。时有慕德希礼。或因颙介意。时一见者。以齐建武二年。卒于山寺。春秋八十有五</p>
<p>
	　　清信女费氏者。宁蜀人。宋宁州刺史费悦之女也。出为罗玙之妻。少而敬信。诵法华经数年。勤至不倦。后忽得病苦心痛。合门惶惧。属纩待尽。费氏心念。我诵经勤苦。宜有益祐。庶不于此。遂致死也。既而睡卧。食顷。如窹如梦。见佛于窗中授手。以摩其心。应时痊愈。一堂男女婢仆。悉睹金光。亦闻异香气。玙从妹。即王琰外族。曾祖<a>尚书</a>中兵郎费愔之夫人也。于时。省疾床前。亦具闻见。于是。大兴信悟。虔或至终。每以此瑞。劝化子侄焉</p>
<p>
	　　释某。失其名。住秦郡东寺。有一沙弥。诵法华甚通利。唯到药草喻品。叆叇二字。随教随忘。如是至千。师苦责之曰。汝诵一部经。熟利如此。岂不能作意忆此二字耶。师。夜即梦见一僧。谓之曰。汝不应责此沙弥。沙弥。前生在寺侧东村。受优婆夷身。本诵法华一部。但其家法华。当时药草喻品。白鱼食去叆叇二字。于时经本无此二字。为其今生新受。习未成耳。其姓名某。经亦见在。脱不信者。可往验之。师明旦就彼村。访问此家。言毕。问主人云。有可供养处不。答曰。有之。问曰。有若为经尽。答云。有法华经一部。师索取看。药草喻品。果缺二字。访云。是大儿亡妇。生存受持之经。计亡。已得一十七年。果与此沙弥。年时胎月相应也。自后频移岁稔。始得精熟。不知所终</p>
<p>
	　　释净见。不知何许人。童稚出家。多住崇高及龙门山。诵法华经。至一万三千遍。内精修妙观。深入禅要。既诵持积久。身力疲困。过二十余年后。忽闻住处北边。有诸小儿。言语闹乱。转觉烦闷。亦不测小儿从何所来。时有一白头老公。着白练裙襦。每来参问云。禅师四大何如。师答。渐觉羸顿。又不知何处。得多许小儿。日相烦乱。不复可忍。老公云。师往其戏处坐。待彼脱衣入水洗浴。师随抱一小儿衣还。若来取者。慎勿与之。其若骂师。师慎勿应答。弟子自来语之。见。即随老公语。往候之。诸小儿。果脱衣入池洗浴。乃抱得小儿衣还房。小儿寻后索衣。见。忆老公言嘱。永不还之。小儿即恶口。毁谤禅师。言及宗祖。师亦不应。白头老公寻至。语小儿云。汝入师怀里。小儿初不肯从。老公驱逼数回。始入见怀。没在腹内。老公问师。四大何如。见云。气力胜于从来。老公寻去。自尔已后。体力休强。禅诵数倍。识者云。此当是<a>普贤菩萨</a>。令山神驱诸药之精。变为小儿。使其服之。除疾病耳。净见。即邈禅师之教授禅法之师也。后不知所终</p>
<p>
	　　释跋澄。少出家。精神闇钝。而长斋蔬食。年二十五。受具戒发心。诵法华经。愿生西方。日诵一行。或至半偈。或都不得。年登八十。方始通利。后因眠息。梦见一人着朱衣武冠。手把请疏。开示跋澄云。天主帝释。遣来奉请。澄答云。贫道愿生西方。且忉利天。虽是胜处。然不称贫道所愿。朱衣人。于是即去。睡觉。召诸弟子。述向所梦。明日。又梦七层浮图。澄身居第五层上。向西望见。宝绳阶道。无有涯际。有二金刚。执杵在两厢立。数个青衣童子。捉白拂。拂此阶道。问童子云。此是何所。答云。此是西方宝绳阶道。来迎澄法师。法师睡觉。述斯事。语诸弟子云。汝可贸吾三衣六物。作一供斋。依语营办。斋前问大众云。见千佛以不。众云。不见。复问。闻非常香气以不。众云。咸闻。斋竟。澡浴剃发。端坐<a>正念</a>。于是而终</p>
<p>
	　　后魏太子中庶子御史中丞陆载。本吴人也。为宋武咸阳王义真行军大都督长史。后没赫连。因即仕魏。有才调。善谈谑。而性爱虚静。常以<a>佛法</a>为意。每诵众经。赞扬玄真。末年精到。经字放光。诵法华经。频感<a>舍利</a></p>
<p>
	　　释慧观。不知何许人。流寓玄津。听南涧寺仙法师讲。最为领袖。后忽感恶疾。及开。自勖诵法华经。至心忏悔。精诚既彻。豁然消食。因以法华为业。梁武。敕观入寿光殿。既不得外讲。因知制义。言味宫商。辞理包富。吴平世子萧劝。临岭南番州。启观往彼。弘讲法华。道俗归心。每多祥瑞。后不知所终</p>
<p>
	　　王淹。字公远。琅琊临溯人。祖份。尚书左仆射。父琳。司徒左长史。长公主所生。官至黄门郎新安太守。专心佛道。无懈晨昏。持诵法华积有年稔。其第八弟固。亦菜食。诵法华经。淹亡。与固梦云。吾得生西方无量寿国。胎生在铁叶莲华内。五百岁方得出胎见佛。以诵法华苦到故。得生西方。以愚痴多疑故。受胎生。于是别矣。上报汝知。诵经勿懈也</p>
<p>
	　　释僧迁。会稽人。少而博学。多所该通。每常讲说。着诸经疏。甚有精理。诵法华积五十余载。以梁明帝天保四年九月二十七日向晓。梦见普贤<a>菩萨</a>乘白象。从东方来。手执白物。指僧迁顶。当时知是普贤。心中惊喜。唯得口称南无普贤菩萨。未及施礼。即便觉窹。后不知所终</p>
<p>
	　　释通子。不知何许人。少出家。住齐宁寺。素与建初寺忍法师友善。听灵耀义。甚有思工。诵法华经一部。不持细行。京师疫疾。染患临终。忍师往看。谓曰。受生之处。愿相报知。通曰。从来常慨此事。今冥因<a>善恶</a>。决当相报云。后得二年。了无<a>报应</a>。至三年正朝。忍往其缘家。家人并皆山屈。忍住家中守屋。忍凭案。恍忽之间。见通公来。谓曰。近临终有契。久欲相报。事缘不展。今故白知。吾今作太山小吏。亦无大苦。忍曰。公平生诵经听讲。是德业人。那止得此报。答曰。我赖得此耳。若无是者。岂得如今。言讫而去。忍因精苦。更逾常日</p>
<p>
	　　释慧度。吴兴人。听奉诚寺辩律师。精得大义。菜食长斋。诵法华经金刚般若。忽染疾暴亡。五日还活。自说见阎罗王。服远冠衣缨。如今王者。侍卫亦然。始时仪容温雅。亦判罪人事。便大嗔怒。鬓面动异。问度。有何业。答。诵法华经。王耸然弹指。又问。更诵何经。答。金刚般若。倍更骇肃。召出金床。与度坐。请诵。一遍究竟。王曰。此功德不可思议。法师年寿未尽。亦以经力扶持。犹延二纪。后果得二十四年。陈文帝元嘉时亡。春秋七十余矣</p>
<p>
	　　释僧欢。未详其姓氏。出家。住金陵治城寺。本羸病。乏气力。乃至心于寺塔下忏悔。祈请恳到。诵法华经不辍。于少时间。郁然膂力。寺塔前。有两石师子。形甚重大。欢忽以两臂。各贯师子腹下。擎之而走。行十许里。都不觉倦。梁高祖。闻而骇之。乃敕罢道。隶裴邃北征。而殒</p>
<p>
	　　释僧定。不知何许人。住江阳禅众寺。诵法华经一部。甚好声韵。不能谨节。流宕尘俗。然每感诸天童子。为之给使。有时醉卧。法衣离身。自然卷襞。引被整覆。衣脱泥垢。未暇浣治。乃复取之。久以香洁。或瓶水自满。或地恒扫净。定醉眼喜唾。一时酒醒。见天童子在前。遍身沾唾。自尔折节。遵修戒业。后不知所终</p>
<p>
	　　释智登。不知何许人也。幼怀<a>道德</a>。于匡山大林道场。诵法华经。晓夜不息三年。已后意想。忽见空中有银殿。当其头上。涉历三载。银殿稍近。临其顶上。如是经久。所睹银殿。乃变成金殿。稍稍转迫。遂入房内。开眼闭眼。常在床前。久之。登试念轻身入殿。便见已居殿坐。甚觉怡悦。作意欲出。即还在本床。如是历试。数十回。弥生笃信。登既积行年岁。近远称传。求受归戒者。倾心日积。但耽好幽静。厌毒。尘諠。造请百方。莫能引致。后因晋安王。从雍州下还阳都。累信祈请。冠盖相望于道。王云。法师若不降屈。弟子鹄伫。终不寝食。王既苦请。兼倾郭道俗。恳到要屈。登于是。暂顺物心。下郭赴信。与王相见。王即申弟子之礼。次郭邑道俗。求乞<a>受戒</a>。登云。白日喧杂。心多散乱。期在夜分。于是。道俗倾渴。夜集寺内。登乃出庭前暗坐。不许烛。大众已集。合掌一心。登即说戒相。至受归依<a>正法</a>戒。唇吻放光。遍照一众。众既睹光。悲喜交集。竞事<a>礼拜</a>。声音喧闹。不得受戒。登即闭口不语。光不复出。登云。本欲受菩萨戒。不欲期在礼光。今那见光竞礼。废于受戒耶。戒本云。戒光从口出。此证戒相也。非是戒也。向者始欲授戒。大众即便喧闹。戒法未起。宜更从初而始。大众默听。还说戒相。到归依正法戒。口中还即光出。大众复起礼拜。沸闹聊乱。已复不得进戒。登又约勒。诫令静听。喧闹逾甚。夜过彻晓。城市相传。竟来观看。遂不得受戒。明日登即归山。还见金殿。因乃向诸同行人。说其所见云。登今者升殿。不复来矣。于是数日而终</p>
<p>
	　　释正则。不知何许人也。宿植芳因。早敦信悟。落采之后。即诵法华。尝与治城寺素法师。一夏同住。素。于时为人讲法华经。夜须看读而灯灭。欲出外取火。闻则师诵法华经。声韵甚高。意稍嫌之。欲过语则。开户举帘将出。乃见满寺人马。带甲持鉾。或坐或立。向则房看。素。于是不复敢出。退还所住。须臾断契。又更举帘。仍见向者人马。立在空中。验知是天神来听。明日以问。则云。昨夜诵经。不觉声高。但弄快耳。素后每向人赞说。闻者增信</p>
<p>
	　　庾诜。字彦宝。新野人也。其先周大夫。后六世祖陷。晋散骑常侍遂昌县侯。祖纂之。字道及。安西参军。父叔。宋道茂。丞相参军。诜幼勤学艺。长而精熟。纬候经史。书基算射。机巧画绘。莫不该通。深爱泉石。造次不忘。有宅十亩。山池居半。弟子城等。多为邦邑。每有真举。一为此用。不治产业。衣食蔬弊。尝遇火。止出书数篑。坐于池上。有为火来者。答云。唯恐损竹。诜从沮中田舍还。载米百五十斛。有人寄载三十斛。既至州。彼人云。君有三十斛。我有百五十斛。诜默然良久。竟无一言。随其所取。口不复说。有疑其邻善人为盗者。遂相据劾。事事款伏。诜矜之。以书质钱二万。令门生伪为偷。亲戚请代备之。其人辜释。谢诜。诜曰。吾矜天下无辜。本不期尔报谢。平生无所游狎。河东柳恽。琅琊王秀。兰陵萧颖曹。并相钦尚。欲与之交。诜不顾也。啸咏风云。研窍空有。以此自足。梁普通十年。湘东王在蕃。授记室参军。不就。宅内立道场。旋绕礼忏。六时不辍。诵法华经。日夕一遍。三十余年后。数夜之中。必有道人。自称愿公。容止非凡。听诵赞叹。呼诜为上行先生。授香而去。中大通四年三月十一日。中时卧。惊觉曰。愿公复至。当不得停。会无痛恼。颜色不变。言终而卒。年七十八。舍园宅为寺。即若上行。尝谓帝王世纪乘繁省之中。更撰帝历二十卷。续郭璞<a>周易</a>新林二十卷。江陵记一卷</p>
<p>
	　　释宝玦。张孝秀弟也。出家住匡山寺。诵法华经。甚得通利。而不能善摄身口。梁邵陵王嫌之。夜遣二人。密往杀玦。玦时在床卧息。忽梦见四人到床前。手摇玦云。邵陵王遣人来杀汝。汝那得安眠。玦因惊觉。即起向后开门。仍觉前户有人入声。心转惶怖。出至房后。本有池水。由来未经涉入。不测浅深。恍忽之间。忽见一船。二人倚篙待之。玦乃上船。到<a>彼岸</a>竟。即见邵陵王所遣二人。已在池边。但碍水不得过。玦自后折节读诵。善能断契。人所仿效。时人。呼为庐山杀契者。是也</p>
<p>
	　　释志湛。齐州山庄人。是朗公曾孙之弟子也。立行纯厚。省事少言。仁济为务。每游诸禽兽。而群不为乱。住人头山邃谷中衔草寺。寺。即宋求那跋摩之所立也。读诵法华。用为常业。将终之日。沙门宝志。奏梁武曰。北方山庄县人。今住衔草寺。须陀洹果圣僧者。今日入<a>涅槃</a>。扬都道俗。闻志此告。皆遥礼拜。故湛之亡也。寂无余恼。端然气绝。两手各舒一指。有西<a>天竺</a>僧。解云。若二果者舒两指。验湛初果也。收葬于人头山。筑塔安之。石灰埿涂。鸟兽不敢淩污。今犹存焉。又范阳五侯寺僧。失其名。常诵法华。初死之时。权殡提下。后迁改葬。骸骨并枯。唯舌不坏。雍州有僧。亦诵法华。隐于白鹿山。感一童子常来供给。及死。置尸岩下。余骸枯朽。唯舌如故</p>
<p>
	　　梁太清四年。湘东王。号为承圣。遣大尉王僧辩。征侯景。次南陵。僧辩。遣凭法慧。至江北督军资。法慧暴亡。经五日便稣。说云。至阎罗王所。阶下见一僧。王先唤僧。上问。生时何业。答云。诵法华经。王遣人取高座。座至精妙。僧升座。诵得四纸许。王起到座前。顶礼三拜。遣人送之上生天道</p>
		

	
	

		</div></div><hr><script charset='utf-8' src='../../js/footer.js'></script></body></html>