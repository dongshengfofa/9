<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 弘赞法华传' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 弘赞法华传</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 弘赞法华传 </strong></p>
<p>
	　　蓝谷<a>沙门</a>惠详撰</p>
<p>
	　　翻译第二</p>
<p>
	　　译经真伪合十四人(真十伪四)译论二人魏外国释正<a>无畏</a>(法花三味经六卷亦一本加正字)晋炖煌释竺法护(<a>正法</a>花经十卷亦别出<a>普门品</a>光世音经)东晋西域释诃支(普门品经)东晋释支道根(方等法花经五卷)伪秦<a>天竺</a>释童寿(妙法莲花经一部七卷)宋澋州释智严(法花三昧经一卷)宋北凉河西王弟京声(观世音经)齐上林寺释法献(妙法莲花经提婆达多品)隋西域释德志(妙法莲花经普门品重诵偈)唐西域释法密(妙法莲花经药草喻品加五纸诸咒并异)齐竟陵王萧子良(抄妙法莲花经抄法花药王经)梁大学博士江泌女(法花经一卷)</p>
<p>
	　　右二条非正经古旧二录失译经(法花光瑞<a>菩萨</a>现寿经)隋费长房注伪经(妙法莲花度量天地经妙法莲花天地变异经)</p>
<p>
	　　右二条疑伪后魏西域沙门道希(<a>妙法莲华经</a>论二卷)后魏中天竺沙门宝意(妙法莲花经论一卷)</p>
<p>
	　　法花三味经六卷(一本加正字)</p>
<p>
	　　右。外国沙门支疆梁接。魏言正无畏。以魏高贵卿公世<a>甘露</a>元年七月。于交州译。沙门道馨笔受。无别广传经目云然</p>
<p>
	　　正<a>法华经</a>十卷</p>
<p>
	　　右。沙门竺昙摩罗刹。此云法护。其先月氏人。本姓支氏。世居炖煌郡。年八岁<a>出家</a>。事外国沙门竺高座为师。诵经日万言。过目即能。天性纯懿。操行精苦。笃志好学。万里寻师。是以。博览六经。游心七籍。虽世务毁誉。未尝介抱。是时晋武之世。寺庙图像。虽崇京邑而方等深蕴在葱外。护乃慨然发愤。志弘大道。遂随师至西域。游历诸国。外国异言。三十六种。书亦如之。护皆遍学。贯综诂训。音义字体。无不备识。遂大赍梵经。还归中夏。自炖煌至长安。沿路传译。写为晋文。所译贤劫正法花等。一百六十五部。孜孜所务。唯以弘道为业。终身写译。劳不告倦。经法所以广流中夏者。护之力也。以西晋大康七年八月十日。护手执梵本。口宣出前经二十七品。优婆塞聂承远。张仕明。张仲改。共笔受。九月二日讫。天竺沙门竺力。龟兹<a>居士</a>帛元信。共参校。元嘉元年二月六日重覆。又元康元年。长安孙伯虎虞世雅等。以四月十五日写素讫。护后立寺于长安青门外。精勤行道。于是。德化遐市。声盖四远。僧徒数千。咸所宗事。春秋七十有八。与门徒避地。东下至渑池。遘疾而卒</p>
<p>
	　　普门品经光世音经</p>
<p>
	　　右二经。亦沙门法护别出</p>
<p>
	　　普门品经</p>
<p>
	　　右。东晋西域沙门只多蜜。晋言诃支译。与法护译者。大同小异</p>
<p>
	　　方等法花经五卷</p>
<p>
	　　右。沙门支道根。东晋成帝咸康元年译出</p>
<p>
	　　妙法莲花经一部七卷</p>
<p>
	　　右。沙门鸠摩罗什。此云童寿。天竺人也。家世国相。什祖父达多。名重于国。父鸠摩炎。有懿节。避相位出家东度葱岭。龟兹王闻其弃荣。甚敬慕之。自出郊迎。请为国师。王妹年始二十。才悟明敏。且体有赤黡。法生智子。诸国娉之。并不行。及见炎。心欲当之。乃逼以妻焉。既而怀什。什在胎。其母慧解倍常。闻雀梨大寺名德既多。又有得道之僧。即与王族贵女<a>德行</a>诸尼。弥日设供。请齐听法。什母。忽自通天竺语。难问之辞。必穷渊致。众咸叹之。有<a>罗汉</a>达么瞿沙曰。此必怀智子。为说<a>舍利弗</a>在胎之证。及什生之后。复还忘前言。顷之。什母。乐欲出家。专精匪懈。学得初果。什年七岁。亦俱出家。从师受经。日诵千偈。偈有三十二字。凡三万二千言。诵毗昙既过。师授其义。即自通达。于是。遍历诸师。广学经教。一闻能受。尽其隅奥。又外道经书。亦悉披览。后什母谓什曰。方等深教。应大阐真丹。传之东出。唯尔之力。寻与母别。苻坚建元十三年正月。太史奏云。有星见外国分野。当有大德智人。入朝中国。坚曰。朕闻西域有鸠摩罗什。即遣使求之。未致而卒。及后秦姚兴弘始三年九月。来仪至此。以其年十二月。与兴相见。兴待以国师之礼。甚见优宠。悟言相对。即淹留终日。斫微造尽。即穷年忘倦。自大法东被。始于汉明。涉历魏晋。经论渐多。而支竺所出。多滞文格义。兴少崇三宝。锐志讲集。什既至止。仍请入西明阁。及逍遥园。译出众经。什。既率多谙诵。无不究尽。转能汉言。音译流便。既览旧经。义多纰僻。皆由先度失旨。不与梵本相应。于是。兴。使沙门僧[(丰*力)/石]。僧迁。法钦。道流。道恒。道标。僧睿。僧肇等八百余人。[言*恣]受什旨。弘始八年夏。于长安大寺。更集四方义学沙门二千余人。译出此经。又惠睿法师喻疑论曰。法花正本。于于填大国。挥光重壤。涌出空中。而得流此。司隶校尉左将军安城侯姚崇。疑韵玄门。宅心世表。注诚斯典。为之传写。至今流布。又杯度<a>比丘尼</a>。不测人也。在彭城。闻什在长安。乃叹曰。吾与此子戏别。三百余年。香然未期。迟有遇于来生耳。什未终少日。觉四大不愈。乃口出三番神咒。令外国<a>弟子</a>诵之。以自救。未及致力。转觉危殆。于是。力疾与众僧告别曰。因<a>法相</a>遇。殊未尽伊心。方复后世。恻怆可言。自以暗昧。谬充传译。若所传无谬者。当使焚身之后。舌不燋烂。以伪秦弘始十一年八月二十日。卒于长安。是岁。晋义熙五年也。即于逍遥园。依外国法。以火焚尸。薪灭形碎。唯舌不灰</p>
<p>
	　　法花三昧经一卷</p>
<p>
	　　右。涉法沙门智严。西凉州人。弱冠出家。便以精勤著名。衲衣宴坐。蔬食永岁。每欲博事名师。广求经诘。遂周流西国。进到罽宾。入摩天陀罗精舍。从佛驮先<a>比丘</a>。咨受禅法。渐染三年。功踰十载。佛驮先。见其禅思有绪。特深器异。彼诸道俗。闻而叹曰。秦地乃有求道沙门矣。始不轻秦类。敬接远人。时有佛驮跋陀比丘。亦是彼国禅匠。严乃要请东归。欲传法中土。跋陀嘉其恳至。遂共东行。于是。踰越沙险。达于关中。常依随跋陀。止长安大寺。顷之。跋陀横为秦僧所摈。严亦分散。憩于山东精舍。坐禅诵经。力精修学。义熙十三年。宋武帝。西伐长安。克楗旋旆。途出山东。时。始兴公王恢。从驾游观山川。至严精舍。见其同止三僧。各坐绳床。禅思湛然。恢至。良久不觉。于是弹指。三人开眼。俄而还闭。不与交言。恢心惊其奇。访诸耆老。皆云。此三僧。隐居求志。高洁法师也。恢即启宋武。延请还都。莫肯<a>行者</a>。既屡请慊至。二人推严随行。恢道怀素笃。礼事甚殷。还都。即住始兴寺。严。性虚靖。志避諠尘。恢。乃为于东郊之际。更起精舍。即枳园寺也。严前还于西域所得众经。未及译写。到元嘉四年。乃共沙门宝云。译出前经。严。清素寡欲。随受随施。少而游方。无所滞着。禀性冲退。不自陈叙。故虽多美行。世无得而尽传。严昔未出家时。尝受<a>五戒</a>。有所亏犯。后入道受具足。常疑不得戒。每以为惧。积年禅观。而不能自了。遂更泛海。重到天竺。咨诸明达。遇罗汉比丘。具以事问。罗汉不决。乃为严入定。往兜率宫。咨启<a>弥勒</a>。弥勒答云。得戒。严大喜跃。于是步归。行至罽宾。无疾而化。时年七十八。彼国法。凡圣烧身各处。严。虽戒操高明。而实行未辩。始移尸。向凡僧墓地。而尸重不起。改向圣墓。即飘然自轻。严弟子智羽智远。故从西来。报此征瑞。俱还外国。以比推。严。信是得道人也</p>
<p>
	　　观世音经</p>
<p>
	　　右。宋孝武世。北凉河西王涅沮渠蒙逊从弟。安阳侯京声。属凉运告终。为元魏所灭。京声。窜[穴/偶]南奔建康。晦志毕身。不交人事。常游止塔寺。以居士自毕。绝妻拏。淡荣利。纵容法侣。宣布正教。是以。白黑咸加敬焉。译出前经</p>
<p>
	　　妙法莲花经提婆达多品</p>
<p>
	　　右。沙门法献。姓徐。西海延水人。先随舅至梁州。仍出家。至元嘉十六年。方下京师。止定林上寺。传通经律。志业强捍。善能住极。众计修葺寺宇。先闻猛公西游。备瞩灵异。乃誓欲忘身往观圣迹。以宋元微三年。发踵金陵。西游巴蜀。路出河南。道经苪苪。既到于阗。欲度葱岭。栈道断绝。遂于于阗而返。获此前品。于是而还。其经途危阻。具诸别记。献以齐武帝永明年中。遇外国<a>三藏</a>法师达摩摩提。齐云法意。于杨州瓦官寺。译出献时为僧主。以建武末年卒。春秋七十有五</p>
<p>
	　　妙法莲花经普门品重诵偈</p>
<p>
	　　右。沙门阇那崛多。随云德志。北贤豆楗陀罗国人也。随云香行国焉。崛多。昆季五人。身居最小。宿植德本。早发道心。适在龆龀。便愿出家。二亲深识其度。不违所请。本国有寺。名曰大林。遂往归投。因蒙度脱。崛多。自出家后。孝敬专诚。承诲积年。指归通观。二十有七。随师弘法。以周明帝武成年初。届长安。止草堂寺。师徒游化。已果来心。更登净坛。再受具足。会谯王字文险镇蜀。复请同行。于彼三年。任盆州僧主。在龙渊寺。译出前偈。沙门圆明笔受。建德隳运。像教不弘。五众一朝同斯俗眼。武帝礼之。下敕追入京辇。重加爵禄。逼从儒服。崛多。秉操铿然。守死无惧。帝愍其贞高。哀而放归。路出甘州。北由突厥。乃为突厥所留。至开皇五年。大兴善寺沙门昙延等三十余人。以躬当翻译。音义乖越。承崛多在北。乃奏敕请还。帝依然顺许。遣使延访崛多。西归已绝。流滞十年。深思明世重遇三宝。忽蒙远访。欣愿交并。即与使乎。同来入国。于时。文帝巡幸洛阳。于彼奉谒。天子大悦。赐问频仍。未还京阙。寻敕敷译。与沙门僧休法粲等。更出众经。隋滕王。遵仰戒范。奉以为师。因事尘染。流摈东越。又在瓯闽。道声载露。身心两救。为益极多。至开皇二十年。便从物故。春秋七十有八</p>
<p>
	　　妙法莲华经药草喻品。加五纸诸咒并异</p>
<p>
	　　右。沙门达摩笈多。隋云法密。南贤豆罗啰国人也。刹帝利种。姓弊邪伽啰。此云虎氏。有弟四人。身居长子。父母留恋。不听出家。然以笃爱法门。深愿离俗。年二十三。往中贤豆。方得落发。笈多受具足后。仍经三年。就师学问。师之所得。略窥户牖。于是。历诸大小乘国。及以僧寺。闻见倍多。后闻支那大国。三宝兴盛。同侣一心。属意来此。既至伊吾。便停一载。值难。避地西南。路纯砂碛。水草俱乏。同侣相顾。性命莫投。乃以所赍经论。权置道旁。越山求水。冀以存济。求既不遂。劳弊转增。专诵观世音咒。夜雨忽降。身心充悦。寻还本途四顾茫然。方道迷失。踟蹰进退。乃任前行。遂达于爪州。方知曲取北路之道也。笈多。远慕大国。跋涉积年。初契同徒。或留或殁。独顾单影届斯地。胜静意思之。悲喜交集。寻蒙帝旨。延入京城。处之名寺。供给丰渥。即开皇十年冬十月也。至止未久。华言略悉。又奉别敕。令就翻经。住兴善寺。执本对译。允正寔繁。所诵大小乘论。并是深要。至于宣解。大弘微旨。此方旧学。频遣积疑。炀帝定鼎东都。敬重隆厚。至于<a>佛法</a>。弥增崇树。乃下敕。于洛水南滨上林园内。置翻经馆。搜举翘秀。永镇传法。登即下敕。征笈多并诸学士。并预集焉。与沙门彦琮。增翻前品。至武德二年。终于洛汭</p>
<p>
	　　抄妙法莲花经抄法花药王经</p>
<p>
	　　右。南齐司徒竟陵王文宣公萧子良者。崇仰释宗。深达至教。注释经论。抄略词理。掩邪道而辟正津。弘一乘而扬七众。世称笔海。时号智山。或通梦于独尊。谥天王之嘉称。或宣授于经呗。传神度之英规。其德难详。辄从盖阙。抄略前经。以备在左右</p>
<p>
	　　法花经一卷</p>
<p>
	　　右。梁太学博士江泌女。小而出家。名僧法。年八九岁。有时<a>静坐</a>闭目。诵出前经。杨州道俗。咸称神授。费长房云。验于经论。斯理皎然。是宿习来。非关神授。且据外典。天子有云。生而知者圣。学而知者次。此局谈今生。昧于过往耳。若不尔者。何以得辩内外贤圣。浅深过现乎。故。高僧传云。释昙谛者。俗姓康氏。其先康居人。汉灵帝时。移附中国。献帝末乱。移止吴兴。谛父[彰-章+用]。尝为冀州别驾。母黄氏。昼眠。梦见一僧呼黄为母。寄一麈尾并铁镂书镇。黄既眠觉。见二物具存。私密异之。因而怀孕生谛。谛年五岁。母以麈尾等弄示之。谛曰。秦王所饷。母曰。汝置何处。答曰。不忆。至年十岁出家。学不从师。悟自天发。此即其事矣。后随父。之[樊-大+火]邓。遇见关中僧[(丰*力)/石]道人。忽然唤[(丰*力)/石]。[(丰*力)/石]曰。童子何以呼宿士名。谛曰。阿上本是谛<a>沙弥</a>。会为众僧采菜。被野猪所伤。不觉失声耳。今何忘耶。然。僧[(丰*力)/石]经为弘觉法师弟子。为僧采菜。被野猪所伤。[(丰*力)/石]初不忆此。乃诣谛父。谛父具说谛生本末。并示[(丰*力)/石]书镇麈尾等。[(丰*力)/石]乃悟而泣曰。即[(丰*力)/石]先师弘觉法师也。而经为姚苌讲法华。贫道为都讲。姚苌饷师二物。今遂在此。追计弘觉舍命。正是寄物之日。复忆采菜之事。弥增悲悼。谛后游学内外。过目斯记。晚入吴虎丘山寺。讲礼易春秋。各七遍。法花大品维摩。各十五遍。又善属文翰。有集六卷。盛行于世。年六十余终。宋元嘉末年也。费长房曰。弘觉法师弟子僧[(丰*力)/石]。师徒匠导。名重二秦。什物三衣。亦复何限。唯书镇麈尾。保惜在怀。及移识托生。此之二物。遂得同往。神外质碍之像。尚得相随。况心内虑知之法。而不忆念。所以镜莹转明。刃砥弥利。渧聚为海。尘积成山。世世习而踰增。生生学而益广。近[这-言+兀]初始之月。终至十五团圆。舍人还受人。即是次生事。忆而不忘。其神功乎。闭目静思。自是女人情弱。读诵相续。岂非前身时讽。而论神授。何乃愚瞽。昧智慧之道乎</p>
<p>
	　　法花光瑞菩萨现寿经</p>
<p>
	　　右。出古旧二录。云失译</p>
<p>
	　　妙法莲花度量天地经</p>
<p>
	　　妙法莲花天地变异经</p>
<p>
	　　右二经。隋费长房三宝录注伪</p>
<p>
	　　妙法莲花经论二卷</p>
<p>
	　　右。西域沙门菩提流支。魏云道希。北天竺人也。遍通三藏。妙入总持。志在弘法。广流视听。遂狭道宵征。远莅葱左。以魏永平之初。来游东夏。宣武皇帝。下敕引劳。供拟殷赡。处之永宁大寺。四事供给。七百梵僧。敕以流支。为译经之元匠也。译出前论。沙门昙林笔受。其流支房内。经论梵本。可有万甲。所翻新文。笔受蒿本。满一间屋。然其慧解。与勒那相亚。而神悟聪敏。洞善方言。兼工咒术。即无抗衡矣。尝坐井口。澡灌内空弟子未来。无人汲水。流支乃操柳枝。聊撝井中。密密加诵咒。才始数遍。泉水上涌。及乎井栏。即以钵酌。用之盥洗。傍僧具见。莫测其神。流支曰。斯乃术法。外国共行。此方不习。谓为圣也</p>
<p>
	　　妙法莲花经论一卷</p>
<p>
	　　右。中天竺僧勒那摩提。魏云宝意。博赡之富。理事兼通。诵一亿偈。偈有三十二字。尤明禅法。意存游化。以正始五年。初届洛邑。与菩提流支。同于洛阳内殿翻译。其后。二德各传师习。不相询访。帝以弘法之盛。略叙曲烦。敕令别处各翻。翻讫。乃参校。其间隐没。互有不同。勒那所翻。侍中崔光笔受。勒那。后为天帝请讲花严。于法座奄然而卒。都讲僧等。亦同时殒。魏境闻见。无不嗟美</p>
		

	
	

		</div></div><hr><script charset='utf-8' src='../../js/footer.js'></script></body></html>