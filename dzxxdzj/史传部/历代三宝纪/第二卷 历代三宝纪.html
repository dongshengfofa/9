<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 历代三宝纪' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 历代三宝纪</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 历代三宝纪</strong> (帝年次前汉新王后汉)</p>
<p>
	　　开皇十七年翻经学士臣费长房上</p>
<p>
	　　帝年次者。刘邦字季。沛郡丰人。母媪息于大泽梦与神交。感而生季。首龙颜额隆准。宽仁大度美须髯。左股髀间有七十二黑子。因托暴秦鼓其潜翼。既吞强楚遂奋云气。前后凡经七十二战。天下乃定。黑子之应其瑞在兹。既远承周因尔称汉。改咸阳曰长安。而都之。自从开辟三皇五帝夏殷周秦迄文景前并以帝王标年。无别立号。至武帝世始制年名称。建元云元狩。二年霍去病讨匈奴。过居延山擒休屠王。获其金人以为大神。列置于宫。<a>烧香</a>礼之。此即像初至。三年凿昆明池。遍于下际悉是灰墨。帝以其事问东方朔。朔奉答云。非臣所知。陛下可访西域胡人。其后张骞使大夏还。汉始知有身毒国。又平帝世。大夫刘向自称。余览典籍往往见有<a>佛经</a>。及删列仙传云。得藏书缅寻太史创撰列仙图。自六代迄到于今七百余人。向检虚实定得一百四十六人。其七十四人已见佛经。推此岂非汉时经目及古旧二录道安所载十二贤者等经例是。所余止有七十二人为列仙传。此盖博识睹其大伦。将知周时久流释典。情识未洽归信者稀。秦虽爇除汉复兴出。故令刘向搜藏书见更列仙传云。又哀帝世。元寿年中景宪使于大月支国受得浮图经。验向所寻便实录矣。王莽字巨君。元城人。为汉大司马翼辅平帝。元始五年乙丑帝崩。莽立宣帝玄孙婴号称孺子。莽为丞相。居摄三年。即真十五年通数十八年。实止十七载。莽为景帝第七世孙刘玄字圣公所灭。称更始元。玄立二年复为赤眉所杀。刘秀字文叔。高祖九世孙。长沙定王后。居乎南阳之白水乡。父为济阳令。生秀于县中。有赤光之瑞。是岁嘉谷一茎九穗。因名为秀。隆准日角口大眉长面美髭髯。性善仁爱。起于南阳。除荡赤眉。遂定天下。是为后汉光武帝焉。徙都洛阳。号年建武。闻昔世语光武起南阳。南阳无贱士。常谓此虚诞。见今经说。释迦出<a>天竺</a>。天竺多<a>圣人</a>。方验斯真实。至明帝世永平七年。忽感神梦。觉已欢悦。命使西行。因尔宅心游志福境。尝<a>从容</a>暇问弟东平王处。家居何者最乐。东平瑰伟腰带十围。即奏对云。为善最乐。帝称之曰。此言甚大。足可以副王之腰腹。后使回还。仍诏宣译。源发自此流注达今。法海无穷玄河靡竭。前后两汉通及新王。合二十六君。四百二十五载。纪录帝世东西京云</p>
<p>
	　　(前汉)高帝(十二年都长安)惠帝(七年)吕后摄(八年)文帝(二十三年)景帝(十六年)武帝(五十四年)昭帝(十三年)宣帝(二十五年)元帝(十六年)成帝(二十六年)哀帝(六年)平帝(五年)新王莽(十七年治长安)更始帝(二年亦长安)</p>
<p>
	　　(后汉)光武帝(二十三年都洛阳)明帝(十八年十年译经)章帝(十三年)和帝(十七年)殇帝(一年)安帝(十九年)顺帝(十九年)冲帝(一年)质帝(一年)桓帝(二十一年)灵帝(二十二年)献帝(三十年)</p>
<p>
	　　(前汉乙未)高帝元(刘氏名邦字阿季。尧后。治十二年都长安。佛入<a>涅槃</a>来至此已四百五年)(丙申)二(丁酉)三(戊戌)四(己亥)五(庚子)六(辛丑)七(改咸阳为长安)(壬寅)八(癸卯)九(甲辰)十(乙巳)十一(丙午)十二</p>
<p>
	　　(丁未)惠帝盈元(高帝子治七年。佛入涅槃来至此已四百一十五年)(戊申)二(己酉)三(舂发长安六百里男女十四万六千人。筑长安城旧城西面。三十日了。六月又发诸侯率一十二万人筑南面)(庚戌)四(辛亥)五(正月又发六百里男女十四万五千人筑城北面。三十日了。夏又发一十二万五千人筑城东面。三十日了。秋九月长安城四面一切悉讫)(壬子)六(癸丑)七</p>
<p>
	　　(甲寅)吕后元(高帝后摄政八年佛入涅槃来至此已四百二十二年)(乙卯)二(丙辰)三(丁巳)四(戊午)五(己未)六(庚申)七(辛酉)八</p>
<p>
	　　(壬戌)文帝恒元(高帝庶子治二十三年佛涅槃来至此已四百三十二年)(癸亥)二(甲子)三(乙丑)四(丙寅)五(丁卯)六(戊辰)七(己巳)八(庚午)九(辛未)十(壬申)十一(癸酉)十二(甲戌)十三(乙亥)十四(丙子)十五(丁丑)十六(戊寅)后元元年(己卯)二(庚辰)三(辛巳)四(文殊师利般泥洹经云。佛灭度后四百五十年。文殊师利当至雪山为五百仙人说十二部经讫。还本<a>生地</a>入涅槃五月大赦。免官奴婢为庶人)(壬午)五(癸未)六(甲申)七</p>
<p>
	　　(乙酉)景帝启元(文帝子治十六年。佛入涅槃来至此已四百五十四年)(丙戌)二(丁亥)三(戊子)四(己丑)五(庚寅)六(辛卯)七(壬辰)中元元年(癸巳)二(甲午)三(乙未)四(丙申)五(丁酉)六(戊戌)后元元年(己亥)二(庚子)三</p>
<p>
	　　(辛丑)武帝彻(景帝子治五十四年。自此始建年号称建元元年。东方朔上书日进。时年二十二民年九十已上复子孙令侍养。佛入涅槃至此已四百七十年)(壬寅)二(置茂陵邑徙郡国豪杰居之。赐徙民户钱二十万田二顷)(癸卯)三(甲辰)四(乙巳)五(丙午)六</p>
<p>
	　　(丁未)元光元(戊申)二(己酉)三(庚戌)四(辛亥)五(壬子)六(外国传云。佛灭度后四百八十年有<a>神通</a><a>罗汉</a>名呵利难陀。国王之子。于优长国东北造牛头栴檀<a>弥勒</a>像。高八丈。将巧匠三人上兜率。看真弥勒造。然后得成甚有神验)(癸丑)元朔元(甲寅)二(乙卯)三(丙辰)四(丁巳)五(戊午)六</p>
<p>
	　　(己未)元狩元(十月帝幸雍猎得一白狩如麕五蹄改元云)(庚申)二(霍去病北讨丐奴。过居延山。擒休屠王。获其金人以为大神。列置甘泉宫烧香礼之。此即汉地佛像先来也)(辛酉)三(掘昆明池。其下悉是炭墨。武帝以问东方朔令辩所由。朔答云。非臣所知。陛下可问西域梵人)(壬戌)四(癸亥)五(甲子)六(乙丑)元鼎元(六月汾阴得宝鼎水中。鼎大八尺一寸。高三尺六寸。故改元云。昔秦遣人入水求鼎不得汉乃自出。可谓神物有应则彰无感则隐。岂人求哉)(丙寅)二(丁卯)三(戊辰)四(己巳)五(庚午)六</p>
<p>
	　　(辛未)元封元(正月甲子帝祭嵩山。起道宫斋七日祀讫还。四月帝闲居。方朔等侍。忽见一青衣女子来告帝云。从今去百日清斋至七月七日。西王母许降。至期二更果来赴帝)(壬申)二(癸酉)三(帝先承王母言。以是年七月斋戒。以五岳图授董仲君。董仲君登即写受)(甲戌)四(帝又先承上元夫人言。四年七月斋戒。以五帝六甲灵飞十二事授李少君。登即写受此二书传行世者由先传此二君所以存矣)(乙亥)五(丙子)六(丁丑)太初元(十一月己酉天父焚柏梁台。于是真形图六甲五帝灵飞十二事并帝所受集诀凡四卷共函并为火烧失本)(戊寅)二(己卯)三(庚辰)四(辛巳)天汉元(壬午)二(癸未)三(甲申)四</p>
<p>
	　　(乙酉)太始元(丙戌)二(丁亥)三(戊子)四(三月帝幸太山祠西王母求灵。而神不应)(己丑)延和元(庚寅)二(辛卯)三(壬辰)四(正月幸东莱大海斋祠西王母。上元夫人求应不降)(癸巳)后元元(甲午)二</p>
<p>
	　　(乙未)昭帝弗陵(武帝子治十三年始元元年佛入涅槃至此已五百二十四年)(丙申)二(丁酉)三(戊戌)四(己亥)五(庚子)六(辛丑)元凤元(壬寅)二(癸卯)三(甲辰)四(乙巳)五(丙午)六(丁未)元平元</p>
<p>
	　　(戊申)宣帝询(武帝曾孙治二十五年。太始元年。佛入涅槃来至此已五百三十年)(己酉)二(庚戌)三(辛亥)四</p>
<p>
	　　(壬子)地节元(癸丑)二(甲寅)三(乙卯)四(丙辰)元康元(丁巳)二(戊午)三(己未)四(庚申)神雀元(辛酉)二(壬戌)三(癸亥)四(甲子)五凤元(乙丑)二(丙寅)三(丁卯)四(戊辰)<a>甘露</a>元(一云甘姶元)(己巳)二(庚午)三(辛未)四</p>
<p>
	　　(壬申)黄龙元</p>
<p>
	　　(癸酉)元帝奭(宣帝子治十六年初元元年。佛入涅槃来至此已五百六十二年)(甲戌)二(乙亥)三(丙子)四(丁丑)五(戊寅)永光元(己卯)二(庚辰)三(辛巳)四(壬午)五(癸未)建明元(一云建昭元)(甲申)二(乙酉)三(丙戌)四(丁亥)五(戊子)竟宁元</p>
<p>
	　　(己丑)成帝骜(元帝子治二十六年称建始元年。佛入涅槃来至此已五百七十八年)(庚寅)二(辛卯)三(壬辰)四</p>
<p>
	　　(癸巳)河平元(甲午)二(乙未)三(丙申)四(丁酉)阳明元(一云阳朔)(戊戌)二(己亥)三(庚子)四(辛丑)鸿嘉元(壬寅)二(癸卯)三(大夫刘向删列仙传云。七十四人己见佛经)(甲辰)四(乙巳)永始元(丙午)二(丁未)三(戊申)四(己酉)元延元(庚戌)二(辛亥)三(壬子)四</p>
<p>
	　　(癸丑)绥和元(甲寅)二</p>
<p>
	　　(乙卯)哀帝欣(元帝孙治六年称建平元。佛入涅槃来至此六百四年)(丙辰)二(丁巳)三(戊午)四</p>
<p>
	　　(己未)元寿元(景宪使大月支国。受得浮图经。浮图者即<a>佛陀</a>也。岂非如来相续久矣)(庚申)二</p>
<p>
	　　(辛酉)平帝衍(哀帝子治五年。称元始元。佛入涅槃来至此六百一十年)(壬戌)二(癸亥)三(甲子)四(乙丑)五(丙寅)居摄元(莽立宣帝玄孙婴号孺子。莽为丞相摄行政事。佛入涅槃来至此六百一十五年莽废孺子谥为幼帝)(丁卯)二</p>
<p>
	　　(戊辰)始初元</p>
<p>
	　　新王(己巳)莽即真(号建国元)(庚午)二(辛未)三(壬申)四(癸酉)五(甲戌)天凤元(乙亥)二(丙子)三(丁丑)四(戊寅)五(己卯)六(庚辰)地皇元(辛巳)二(壬午)三</p>
<p>
	　　(癸未)更始元(刘玄字圣公。灭莽治二年。为赤眉所杀。玄景帝六世孙。佛入涅槃至此六百三十二年)(甲申)二</p>
<p>
	　　(后汉乙酉)光武帝(秀字文叔。高帝九世孙。立三十三年。徙都雒阳。号建武元。佛入涅槃来至此六百三十四年)(丙戌)二(丁亥)三(戊子)四(己丑)五(庚寅)六(辛卯)七(壬辰)八(癸巳)九(甲午)十(乙未)十一(丙申)十二(丁酉)十三(戊戌)十四(己亥)十五(庚子)十六(辛丑)十七(壬寅)十八(癸卯)十九(甲辰)二十(乙巳)二十一(西域莎车王等十六国。悉遣子来入侍奉献方物)(丙午)二十二(丁未)二十三(戊申)二十四(己酉)二十五(庚戌)二十六(辛亥)二十七(壬子)二十八(癸丑)二十九(甲寅)三十(乙卯)三十一(丙辰)中元元(二月帝东巡太山。柴祭刻石。有云气成宫阙封禅梁甫讫回。过鲁祠<a>孔子</a>宅。九月醴泉出。京师饮者痼疾皆差也)(丁巳)二(是岁取天下民户凡四百二十七万九千六百四十四民口二千一百万七千八百二十)</p>
<p>
	　　(戊午)明帝庄(光武第四子立十八年号永平元。佛入涅槃至此已六百六十七年)(己未)二(庚申)三(辛酉)四(壬戌)五(癸亥)六(甲子)七(是年帝梦金人飞来殿庭。即佛像经法应也。命使西行寻求佛经)(乙丑)八(丙寅)九(丁卯)十(使还。得迦叶摩腾来到雒阳即翻<a>四十二章经</a>。以白马驮经来。即起白马寺)(戊辰)十一(竺法兰出佛本行经五卷。陶隐居年历云。帝梦金人遣使。是此年与诸家小异。据终亦不爽)(己巳)十二(庚午)十三(竺法兰出十地断结经四卷)(辛未)十四(壬申)十五(癸酉)十六(甲戌)十七(乙亥)十八</p>
<p>
	　　(丙子)章帝坦(明帝子立十三年号建初元佛入涅槃至此六百八十五年)(丁丑)二(戊寅)三(己卯)四(永平初通议郎班固作<a>汉书</a>讫。此年始就。凡二十余载)(庚辰)五(辛巳)六(壬午)七(癸未)八(甲申)元和元(乙酉)二(丙戌)三(丁亥)章和元(诏遣曹褒定礼仪。凡一百五十篇)(戊子)二</p>
<p>
	　　(己丑)和帝肇(章帝子立十七年号永元元。佛入涅槃至此六百九十八年)(庚寅)二(辛卯)三(壬辰)四(癸巳)五(甲午)六(乙未)七(丙申)八(丁酉)九(戊戌)十(己亥)十一(庚子)十二(辛丑)十三安息国献师子(壬寅)十四(癸卯)十五(甲辰)十六(乙巳)元兴元</p>
<p>
	　　(丙午)殇帝隆(和帝子立一年号延平元。佛入涅槃至此七百一十五年)</p>
<p>
	　　(丁未)安帝祐(章帝孙。立十九年号永初元。佛入涅槃至此七百一十六年)(戊申)二(己酉)三(庚戌)四(辛亥)五(壬子)六(癸丑)七(甲寅)元初元(九真徼外夜郎等国内附辟境千八百里)(乙卯)二(丙辰)三(丁巳)四(戊午)五(己未)六</p>
<p>
	　　(庚申)永宁元(四月帝诏谒者仆射刘珍作建武已来名臣傅)(辛酉)建光元(壬戌)延光元(癸亥)二(甲子)三(乙丑)四</p>
<p>
	　　(丙寅)顺帝保(安帝子立十九年。号永建元。佛入涅槃至此七百三十五年)(丁卯)二(二月帝诏有司备玄纁聘南阳樊英及黄琼杨厚等。诣公车设坛席问得失讫还以礼遣之)(戊辰)三(己巳)四(庚午)五(辛未)六(壬申)阳嘉元(癸酉)二(甲戌)三(乙亥)四(丙子)永和元(丁丑)二(戊寅)三(己卯)四(庚辰)五(辛巳)六(时有张陵在蜀号天师。作道书二十四卷。论章醮之法道士章。醮起此)(壬午)汉安元(癸未)二(甲申)建康元</p>
<p>
	　　(乙酉)冲帝炳(顺帝孙立一年号永嘉元。张陵子衡为保师。佛入涅槃来至此七百五十四年)(丙戌)质帝瓒(章帝玄孙。立一年号本初元。佛入涅槃至此七百五十五年)</p>
<p>
	　　(丁亥)桓帝志(章帝曾孙立二十一年。号建初元。佛入涅槃来至此已七百五十六年朱士行汉录云。支娄迦谶此年译阿閦佛经二卷)(戊子)二(高僧传云。安世高从建初二年至灵帝建宁中。凡二十余载。合译法句等经一百七十四部一百八十八卷)(己丑)三(庚寅)和平元(辛卯)元嘉元(朱士行汉录云世高此年译五十校计经二卷七处<a>三观</a>经二卷)(壬辰)二(朱士行汉录云。世高此年译普法义经一卷内藏经一卷)</p>
<p>
	　　(癸巳)永兴元(甲午)二(乙未)永寿元(丙申)二(朱士行汉录云。世高此年译人本欲生经一卷)(丁酉)三</p>
<p>
	　　(戊戌)延嘉元(己亥)二(庚子)三(辛丑)四(壬寅)五(癸卯)六(甲辰)七(乙巳)八(丙午)九(丁未)永康元(支敏度录云。世高此年译<a>修行</a>道地经七卷或六卷)</p>
<p>
	　　(戊申)灵帝闳(章帝玄孙立二十二年。号建宁元。佛入涅槃至此七百七十七年)(己酉)二(庚戌)三(世高译经至此年方讫。非止一处在所即出)(辛亥)四</p>
<p>
	　　(壬子)嘉平元(朱士行汉录云。竺佛朔此年于洛阳译道行经一卷。道安为之注序)(癸丑)二(甲寅)三(乙卯)四(帝好书自造义皇篇五十章)(丙辰)五(丁巳)六(戊午)光和元(己未)二(支敏度录云。支娄迦谶七月八日译般若道行品等十卷)(庚申)三(聂道真录云。支娄迦谶十月八日于洛阳译般舟三昧经二卷宝积经一卷)(辛酉)四(都尉安玄译法镜经二卷阿含口解一卷。于洛阳出。严佛调笔受)(壬戌)五(癸亥)六(竺佛朔。于洛阳译道行经一卷。支谶传语孟福张莲笔受)(甲子)中平元(乙丑)二(支曜。于洛阳译成具光明等十一部经十一卷)(丙寅)三(朱士行汉录云。支娄迦谶二月八日于洛阳译首<a>楞严经</a>二卷)(丁卯)四(康巨于洛阳译问<a>地狱</a>事经一卷魏文帝生)(戊辰)五(高僧传云。古维摩诘等六部经合十卷。并临淮严佛调于洛阳出之)(己巳)六(正月改光嘉元。十月改昭宁元十二月改永隆元)</p>
<p>
	　　(庚午)献帝协(灵帝子立三十年。号初平元。二月董卓劫帝令还长安袁绍起兵勃海。孙坚起兵江南。佛入涅槃至此七百九十九年)(辛未)二(壬申)三(癸酉)四(甲戌)兴平元(竺道祖汉录云。此年康孟详于洛阳译<a>四谛</a>经一卷。与世高出者小异)(乙亥)二(丙子)建安元(丁丑)二(三月<a>沙门</a>竺大力于洛阳译修行本起经二卷)(戊寅)三(己卯)四(高僧传云。兴起本行经等五部合八卷。并康孟详出)(庚辰)五(辛巳)六(壬午)七(癸未)八(甲申)九(乙酉)十(诏遣苟悦撰汉记)(丙戌)十一(丁亥)十二(高僧传云。中本起经二卷昙果共孟详此年出之)(戊子)十三(己丑)十四(庚寅)十五(辛卯)十六(高僧传云。修行本起经二卷竺大力此年出之)(壬辰)十七(癸巳)十八(甲午)十九(有张陵孙鲁更造章。符自称师君。率众反拜为镇夷中郎将)(乙未)二十(丙申)二十一(丁酉)二十二(戊戌)二十三(己亥)二十四</p>
		

	
	

		</div></div><hr><script charset='utf-8' src='../../js/footer.js'></script></body></html>