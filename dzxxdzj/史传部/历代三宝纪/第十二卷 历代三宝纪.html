<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十二卷 历代三宝纪' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十二卷 历代三宝纪</center></div><div class='fo'><center>经文出处:来自无量光明网</center><br/><br>
			<p>
	　　<strong>第十二卷 历代三宝纪</strong> (译经大随)</p>
<p>
	　　开皇十七年翻经学士臣费长房上</p>
<p>
	　　大隋录者。我皇帝受命四天护持三宝。承符五运宅此九州。故诞育之初神光耀室。君临已后灵应竞臻。所以天兆龟文水浮五色。地开泉醴山响万年。云庆露甘珠明石变。聋闻瞽视喑语躄行。禽兽见非常之祥。草木呈难纪之瑞。岂唯七宝独显金轮。宁止四时偏和玉烛。是以金光明经正论品云。因集业故得生人中。王领国土。故称人王。处在胎中诸天守护。或先守护然后入胎。三十三天各以己德分与是王。以天护故称为天子。赤若之岁黄屋驭时。土制水行兴废毁之。佛日火乘木运启年。号以开皇。可谓法炬灭而更明。否时还泰者也。其冬即有<a>沙门</a>智周等。赍西域梵经二百六十部。膺期而至。敕旨付司访人令翻。二年仲春即便就译。季夏诏曰。殷之五迁恐民尽死。是则以吉凶之士。制长短之命。谋新去故如农望秋。龙首之山川原秀丽。卉物滋阜宜建都邑。定鼎之基永固。无穷之业在兹。因即城曰大兴城。殿曰大兴殿。门曰大兴门。县曰大兴县。园曰大兴园。寺曰大兴善寺。三宝慈化自是大兴。万国仁风缘斯重阐。伽蓝郁跱兼绮错于城隍。幡盖腾飞更庄严于国界。法堂佛殿既等天宫。震旦神州还同<a>净土</a>。沙门济济。习<a>六度</a>以熏心。信士诜诜。修十善以为行。四海以之静浪。九服所以息尘。故地德既其显丕。天休自然畅朗。白鹿已见麒麟将降不遥。苍乌既翔。凤凰来仪非远。于是鼓腹黄齿。争买只陀之园。击壤青衿。竞聚育王之土。浮图于焉间发。宝刹閦尔星罗。见即僧尼将二十万。支提寺宇向出四千。凡诸译经<a>婆罗门</a>道俗并见缉缀。此方缁儒十有九人。所翻新文及维旧本论传法戒合七十五部四百六十二卷结为皇隋大兴录目。流之遐代永作楷模。同轨光扬长存不朽。冀将来哲乘此踵修。庶述三宝之神功。遍娑婆而敷演。弘千佛之教法。历贤劫而无穷</p>
<p>
	　　大隋洋川郡守昙法智一部(一卷经)</p>
<p>
	　　沙门毗尼多流支二部(二卷经)</p>
<p>
	　　沙门那连提耶舍八部(二十八卷经)</p>
<p>
	　　沙门释僧就一部(六十卷经)</p>
<p>
	　　沙门阇那崛多三十一部(一百六十五卷经)</p>
<p>
	　　沙门释法上三部(四十三卷经及录)</p>
<p>
	　　沙门释灵[示*谷]八部(三十卷论记)</p>
<p>
	　　沙门释信行二部(三十五卷三阶记)</p>
<p>
	　　沙门释法经一部(七卷录目)</p>
<p>
	　　沙门释宝贵一部(八卷经)</p>
<p>
	　　沙门释僧粲一部(一卷论)</p>
<p>
	　　沙门释僧琨一部(三十一卷杂记)</p>
<p>
	　　沙门释彦琮六部(九卷论传录)</p>
<p>
	　　沙门释慧影四部(二十七卷智度解及论)</p>
<p>
	　　广州司马郭谊一部(二卷)</p>
<p>
	　　儒林郎侯君素一部(十卷传)</p>
<p>
	　　晋王府祭酒徐同卿一部(二卷论)</p>
<p>
	　　翻经学士刘冯一部(一卷内数术)</p>
<p>
	　　敕有司撰一部(十卷众经法式)</p>
<p>
	　　大隋业报差别经一卷(开皇二年三月译是第二出。与罪业<a>报应</a>经大同小异)</p>
<p>
	　　右一部一卷。元魏世婆罗门优婆塞瞿昙般若流支长子达摩般若。隋言法智。门世已来相传翻译。高齐之季为昭玄都。齐国既平<a>佛法</a>同毁。智因僧职转作俗官。册授洋州。洋川郡守大隋受禅。梵牒即来。显佛日之重兴。彰国化之冥应。降敕召智还使译经。即于大兴善寺翻出。智既妙善隋梵二言。执本自翻无劳传译。大兴善寺沙门成都释智铉笔受。文辞诠序义理。日严寺沙门赵郡释彦琮制序</p>
<p>
	　　象头精舍经一卷(开皇二年二月译。第二出。与伽耶山顶经体同名异)</p>
<p>
	　　大乘方广总持经一卷(开皇二年七月译)</p>
<p>
	　　右二部二卷。北<a>天竺</a>乌场国<a>三藏</a>法师毗尼多流支。隋言灭喜。既闻我皇兴复三宝。故能不远五百由延。振锡巡方来观盛化至止。便召入令翻经。即于大兴善寺译出。给事李道宝般若流支次子昙皮二人传译。大兴善寺沙门长安释法纂笔受为隋言。并整比文义。沙门彦琮并皆制序</p>
<p>
	　　大方等日藏经十五卷(开皇四年五月起翻。五年二月方讫。沙门智铉道邃慧献奉朝请庾质学士费长房笔受文义出大集)</p>
<p>
	　　力庄严三昧经三卷(开皇五年十月出。费长房笔受)</p>
<p>
	　　大庄严法门经二卷(开皇三年正月出沙门智铉笔受。与文殊师利神力经胜金色光明德女经大净法门经体大译同名异)</p>
<p>
	　　德护长者经二卷(开皇三年六月出。沙门慧琨笔受。一名尸利崛多长者经与申日兜本经月光童子经体大同译名异)莲华面经二卷(开皇四年三月出)</p>
<p>
	　　大云轮请雨经二卷(开皇五年正月出。是大云经第一百品)</p>
<p>
	　　牢固女经一卷(开皇二年十二月出)</p>
<p>
	　　百佛名经一卷(开皇二年十月出上四经六卷。并沙门寻献笔受)</p>
<p>
	　　右八部二十八卷。北天竺乌场国三藏法师高齐昭玄统那连提耶舍。隋言尊称译。舍少<a>出家</a>。五天游四。大小诸国经六十余。但是释迦胜迹处所无不必践。既穷南海还反北天。复之茹茹。逢彼。国破。因入邺都。正值文宣。时始四十。舍之骨梗颇异奇伦。缘是文宣偏所待遇籍甚。既着理此统焉。时亦出经。备齐世录。齐被周灭仍憩漳滨。开皇元年新经至止。敕便追召。二年七月传送到京。见劳殷勤。即勒安处大兴善寺。给以上供为法重人。其年季冬就手翻译。沙门僧璨明芬给事李道宝学士昙皮等。僧俗四人。更递度语。京城大德昭玄统沙门昙延昭玄都大兴善寺主沙门灵藏等。二十余德。监掌始末。至五年十月勘校讫了。舍九十余矣。至九年而卒。有别传。所译之经并沙门彦琮制序</p>
<p>
	　　新合大集经六十卷</p>
<p>
	　　右一部六十卷。招提寺沙门释僧就。开皇六年新合。就少出家专宝坊学。依如梵本此大集经凡十万偈。若具足翻可三百卷。见今译经崛多三藏口每说云。于阗东南二千余里。有遮拘迦国。彼王纯信敬重大乘。诸国名僧入其境者并皆试练。若小乘学即遣不留。摩诃衍人请停供养。王宫自有摩诃般若大集华严三部大经。并十万偈。王躬受持亲执键钥。转读则开香花供养。又道场内种种庄严。众宝备具。兼悬诸杂花时非时果。诱诸小王令入<a>礼拜</a>。彼土又称。此国东南二十余里。有山甚崄。其内安置大集华严方等宝积楞伽方广<a>舍利弗</a>陀罗尼华聚陀罗尼都萨罗藏摩诃般若八部般若大云经等。凡十二部皆十万偈。国<a>法相</a>传防护守视。兼云有三灭定<a>罗汉</a>。在彼山窟寂禅冥卫。半月一月或有僧往山为罗汉净发。信哉神力固当实焉。须发剃还生入灭定不动。难思议福地获此宝任持。所冀今来明王睿主。种贤绍圣。弘法化君。写以传流。所统之内闻善尚传。故因叙载。然去圣将远凡识渐惛。不能总持随分撮写。致来梵本部夹弗全。略至略翻广来广译。缘是前哲支昙所翻及罗什出。或二十七。或复三十。或三十一卷轴匪定。就既宣扬每恒嗟叹。及睹耶舍。高齐之世出月藏经一十二卷。至今开皇复属耶舍译日藏经一十五卷。既并大集广本旧品。内诚欣跃。即依合之成六十轴。就虽附入未善精。比有大兴善寺沙门洪庆者。识度渊明。奉为皇后检校抄写。众经两藏遂更正就。所合名题甚为整顿。又今见翻。其间尚有是大集分。略撮都讫应满百卷。于本梵文三分将一。且夫土石末为细尘。无自持之力。及其结为坤阜。有生载之功。况条离林希盛荣。流舍源求广润。而可得乎。我皇帝之挺生。应天时顺地理。九州离隔出三百年。十万偈分将踰千祀。散经还聚。聚光大集之文。别壤遂通。通显大兴之国。非夫位握金轮化弘方等。先皇前帝弘化阐法。其孰并斯焉</p>
<p>
	　　佛本行集经六十卷(开皇七年七月起手。十二年二月讫功。沙门僧昙学士费长房刘凭等笔受。沙门彦琮制序)</p>
<p>
	　　法炬陀罗尼经二十卷(开皇十三年四月起手。十六年六月讫沙门道邃等笔受)</p>
<p>
	　　威德陀罗尼经二十卷(开皇十五年七月起手。十六年十二月讫沙门僧琨等笔受)</p>
<p>
	　　诸佛护念经十卷(开皇十四年十月起手。十二月讫沙门僧昙笔受)</p>
<p>
	　　五千五百佛名经八卷(开皇十三年八月翻。十四年九月讫。沙门僧昙等笔受)</p>
<p>
	　　贤护<a>菩萨</a>经六卷(开皇十四年十二月起首。至十五年二月讫。沙门朗芬等笔受)</p>
<p>
	　　贤善住天子所问经四卷(开皇十五年四月翻沙门道密等笔受)</p>
<p>
	　　观察诸法行经四卷(开皇十五年四月二十四日翻。五月二十五日讫。学士费长房笔受)</p>
<p>
	　　四童子经三卷(开皇十三年五月翻。七月讫。沙门僧琨笔受)</p>
<p>
	　　诸法本无经三卷(开皇十五年六月翻。七月讫。学士刘凭等笔受)</p>
<p>
	　　<a>虚空</a>孕菩萨经二卷(开皇七年正月翻。三月讫。沙门僧昙笔受沙门彦琮制序)</p>
<p>
	　　月上女经三卷(开皇十一年四月翻。六月讫。学士刘凭笔受。沙门彦琮制序)</p>
<p>
	　　善思童子经二卷(开皇十一年七月翻。九月讫。学士费长房笔受。沙门彦琮制序)</p>
<p>
	　　移识经二卷(开皇十一年十月翻。十二月讫。学士费长房笔受)</p>
<p>
	　　譬喻王经二卷(开皇十五年五月翻。六月讫。沙门道邃等笔受)</p>
<p>
	　　发觉净<a>心经</a>二卷(开皇十五年九月翻。十月讫。沙门僧琨等笔受)</p>
<p>
	　　一向出生菩萨经一卷(开皇十五年十一月翻。十二月讫。沙门僧昙笔受。沙门彦琮制序)</p>
<p>
	　　大威灯仙人问疑经一卷(开皇六年正月翻二月讫。沙门道邃笔受。沙门彦琮制序)</p>
<p>
	　　文殊尸利行经一卷(开皇六年正月翻。二月讫。沙门僧昙笔受。沙门彦琮制序)</p>
<p>
	　　八佛名号经一卷(开皇六年五月翻。六月讫。沙门道邃笔受。沙门彦琮制序)</p>
<p>
	　　希有校量功德经一卷(开皇六年六月翻。其月讫。沙门僧昙笔受。沙门彦琮制序)</p>
<p>
	　　善恭敬师经一卷(开皇六年七月翻。八月讫。沙门僧昙等笔受。沙门彦琮制序)</p>
<p>
	　　如来方便善巧咒经一卷(开皇七年正月翻。二月讫。沙门僧昙等笔受。沙门彦琮制序)</p>
<p>
	　　不空罥索观世音心咒一卷(开皇七年四月翻。五月讫。沙门僧昙等笔受。沙门彦琮制序)</p>
<p>
	　　十二佛名神咒除障灭罪经一卷(开皇七年五月翻。其月讫。沙门僧琨笔受。沙门彦琮制序)</p>
<p>
	　　金刚场陀罗尼经一卷(开皇七年六月翻。八月讫。沙门僧琨等笔受。沙门彦琮制序)</p>
<p>
	　　诸法最上王经一卷(开皇十五年十一月翻。四月讫。沙门明芬等笔受)</p>
<p>
	　　入法界经一卷(开皇十五年七月翻。八月讫。沙门道密等笔受)</p>
<p>
	　　商主天子问经一卷(开皇十五年八月翻。九月讫。学士费长房等笔受)</p>
<p>
	　　出生菩萨经一卷(开皇十五年九月翻。其月讫。学士刘凭笔受)</p>
<p>
	　　金光明经嘱累品银主品合一卷(凉世昙无谶翻四卷。梁世<a>真谛</a>翻六卷。并无周世嘱多翻五卷并无。此两品今有故后出也)</p>
<p>
	　　右三十一部合一百六十五卷。北天竺揵达国三藏法师阇那崛多。隋言至德译。又云佛德。周明帝世武成年初。共同学耶舍崛多。随厥师主摩伽陀国三藏禅师阇那耶舍。赍经入国。师徒同学悉习方言。二十余年。崛多最善。同世在京及往蜀地。随处并皆宣译新经。或接先阙。文义咸允。时遭魔难世迫王威。建德三年逢毁二教。夏之七众俱俗一衣。崛多师徒亦被诱逼。既无结契捐命游方。弗惮苦辛弘化为务。值法陵灭遂爽本心。辞是梵人不从华服。秉固志节乞求反邦。国家依听以礼放遣。我脂那者实是阎浮之陆海也。为诸遐裔殊服异形咸所奔凑。其非乐土。宁感致斯。慕化而来来者容纳。思乡欲去去者弗违。还向北天路迳突厥。遇值中面他钵可汗。殷重请留因往复。曰周有成坏劳师去还。此无废兴幸安意住。资给供养当使称心。遂尔并停十有余载。师及同学悉彼先殂。唯多独在时属相州沙门宝暹(道邃智周僧威法宝僧昙智照僧律等十有一人以)齐武平六年相继西游。往还七载。凡得梵经二百六十部。回到突厥闻周灭齐并毁佛法。退则不可进无所归。迁延彼间遂逢志德。如渴值饮若暗遇明。仍共寻阅所得新经。请翻名题勘旧录目。颇觉巧便有殊前人。暹等内诚各私庆幸。获宝遇匠得不虚行。同誓焚香共契宣译。大隋受禅佛法即兴。暹等赍经先来应运。开皇元年季冬届止</p>
<p>
	　　敕旨付司访人令翻。崛多四年方果入国。处之兴善将事弘宣。五年敕旨即令崛多。共婆罗门沙门若那竭多开府高恭恭息都督天奴和仁又婆罗门毗舍达等道俗六人。令于内史内省翻梵古书及乾文等。于时广济寺唯独耶舍一人译经。至七年别敕崛多使兼翻经。两头来往。到十二年。翻书讫了合得二百余卷。进毕。尔时耶舍先已殁亡。仍敕崛多专主翻译。移法席就大兴善寺。更召婆罗门沙门达摩笈多并遣高天奴高和仁兄弟等同翻。又僧置十大德沙门僧休法粲法经慧藏洪遵慧远法纂僧晖明穆昙迁等。监掌始末诠定旨归。其十四部本行集经七十六卷。并是余处。十一年前崛多自翻。沙门彦琮制序皆是。其十七部法炬经等八十九卷。十二年来在大兴善寺禅堂内出。沙门笈多高天奴兄弟等助。沙门明穆沙门彦琮。重对梵本。再更覆勘。整理文义。其外尚有九十余部。见在续翻讫随附录。仰惟如来金口一唱异类各蒙悟解。譬若日月耀天。迦叶阿难亲承<a>梵音</a>结集布乎皮牒。犹如炬烛朗夜。后汉迄今国俗殊别。宣译著在文言。状似荧灯照室。所冀石火之继太阳以影传光。津液法流沾润含识。庶无断绝。考论真伪本末。岂得同年而比校哉</p>
<p>
	　　增壹数四十卷(略诸经论所有数法。从一至十从十至百乃至千万有似敷林)</p>
<p>
	　　<a>佛性</a>论二卷众经录一卷</p>
<p>
	　　右三部合四十三卷。相州前定国寺沙门释法上撰。上戒山崇峻慧海幽深。德可[簐-欠+几]人威能肃物。故魏齐世历为统都。所部僧尼咸二百万。而上网纪将四十年。当文宣时盛弘释典。上总担荷并得缉谐。内外阐扬黑白咸允。非斯柱石孰此栋梁。景行既彰逸响遐被。致句丽国大丞相王高德。乃深怀正信崇重大乘。欲以释风被之海曲。然莫测法教始末缘由。自西徂东年世帝代。故从彼国件录事条。遣僧义渊乘帆向邺启发未闻。事条略云。释迦文佛入<a>涅槃</a>来。至今几年。又在天竺经历几年方到汉地。初到何帝年号是何。又齐陈国佛法谁先。从尔至今历几年帝。请乞具注。其十地智度地持金刚般若等诸论。本谁述作。著论缘起灵瑞所由。有传记不。谨录咨审请垂释疑。上答佛以姬周昭王二十四年甲寅岁生。十九出家三十成道。当穆王二十四年癸未之岁。穆王闻西方有化人出。便即西入至竟不还。以此为验。四十九年在世。灭度已来至今齐世武平七年丙申。凡一千四百六十五年。后汉明帝永平十年。经法初来。魏晋相传至今。孙权赤乌年。康僧会适吴方弘教法。地持是阿僧佉<a>比丘</a>从<a>弥勒</a>菩萨受得。其本至晋安帝隆安年。昙摩谶于姑臧为河西王沮渠蒙逊译。摩诃衍论是<a>龙树菩萨</a>造。晋隆安年鸠摩什波至长安为姚兴译。十地论金刚般若论。并是僧佉弟婆薮槃豆造。至后魏宣武帝时。三藏法师菩提留支始翻。上答指订由缘甚广。今略举要以示异同。而上所服素纳<a>袈裟</a>一钵三衣外更无积聚。诸受请供感世利财。起一山寺名为合水。山之极顶造兜率堂。常愿往生觐睹弥勒。四事供养百五十僧。齐破法湮山寺弗毁。上私隐俗习业如常。常愿残年见三宝复。更一顶礼慈氏如来。业行既专精诚感彻。心如注水。遂属开皇至尊龙飞佛日还照。上果情愿病服袈裟。<a>弟子</a>杠舆升山寺顶。合掌三礼弥勒<a>世尊</a>。右绕三周讫还山下。奄然而卒。九十余矣</p>
<p>
	　　安民论一十二卷陶神论一十卷</p>
<p>
	　　因果论二卷圣迹记二卷</p>
<p>
	　　塔寺记一卷经法东流记一卷</p>
<p>
	　　十德记一卷僧尼制一卷</p>
<p>
	　　右八部合三十卷。相州大慈寺沙门释灵裕撰。裕即道凭法师之弟子也。轨师德量善守律仪。慧解钩深见闻弘博。兼内外学为道俗师。性爱传灯情好著述。可谓笃识高行沙门。观裕安民陶神因果。意在宣通无上法宝。而法大宝重光显实难。末代住持由乎释种。像运建立寄在帝王。所以骥尾之蝇能驰千里。修松之葛遂竦万寻。附托胜缘方申奇志。且夫京者大也。师者众也。大众所聚故曰京师。况今九壤会同六合齐统。主上方欲垂拱岩廊。无为而治。既为天下之用。还须天下之才。故召释弘僧征儒化俗。委政于士求巧于工。女织男耕各专其务。四民之业也。有司具存无所复厝。其戒律禅思讲说经论。转读<a>法事</a>五众之匠焉。典章未备故复广搜。开皇十年降敕所部。追裕入京至见阙庭。劳问殷重。方应攀龙鳞以布法云。使苍生蒙润。附凤翼以扬慧吹。令黔首获凉。到未几何。频辞请退。乃云。不习水土屡觉病增。十一年春放还归邺。房曰。夫能忘我乃能济时。今顾恋身形忘大利益。六亲聚落尚未能捐。<a>三界</a>处居理难出也</p>
<p>
	　　对根起行杂录三十二卷</p>
<p>
	　　三阶位别集录三卷</p>
<p>
	　　右二部合三十五卷。真寂寺沙门释信行撰。行魏州人。少而落采博综群经。蕴独见之明。显高蹈之迹。与先旧德解行弗同。不令声闻兼菩萨行。舍二百五<a>十戒</a>。居大僧下在<a>沙弥</a>上。门徒悉行方等。结净头陀乞食。日止一餐在道路行。无问男女率皆礼拜。欲似法华常不轻行。夫涅槃一理趣有万途。譬若帝京八方奔凑。涅槃亦尔。十方皆归。但路有艰夷。或迂或直。意迷其迳解翻成惑。心醒其途惑即为解。所以经言。众生未成佛。以菩提为烦恼。众生若成佛。以烦恼为菩提。信行此途。亦是万衢之一术也。但人爱同恶异。缘是时复致讥。此录并引经论正文。而其外题无定准的。虽曰对根起行幽隐。指体标牓于事少潜。来哲傥详幸知有据(开皇二十年敕断不听流行。想同箴勖)</p>
<p>
	　　众经录目七卷</p>
<p>
	　　右一部七卷。开皇十四年。大兴善寺沙门释法经等二十大德奉敕撰。扬化寺沙门明穆。区域条分指踪綋络。日严寺沙门彦琮。覶缕缉维考校同异。故表略云。总计众经合有二千五十七部五千三百一十二卷。凡为七轴。别录六卷。总录一卷。但法经等既未尽见。三国经本校验同异。今唯且据十余家录。删简可否总标纲纪。位为九录。区分品类。有四十二分九初六录三十六分。略示经律三藏大小之殊。粗显传译是非真伪之别。后之三录集传记注。前三分者并是西域圣贤所撰。以非三藏正经故为别录。后之三分并是此方名德所修。虽不类西域所制。莫非毗赞正经发明<a>宗教</a>。光辉前绪开进后学。故兼载焉</p>
<p>
	　　新合金光明经八卷</p>
<p>
	　　右一部八卷。大兴善寺沙门释宝贵。开皇十七年合。贵即周世道安神足。玩阅群典见昔晋世沙门支敏度合两支两。竺一百五家首楞严五本。为一部作八卷。又合一支两竺三家维摩三本。为一部作五卷。今沙门僧就又合二谶罗什耶舍四家大集四本。为一部作六十卷。诸此合经文义宛具。斯既先哲遗踪。贵遂依承以为规矩。而金光明见有三本。初昙无谶译四卷。其次崛多译为五卷。又真谛译复为七卷。其序果云。昙无谶法师称金光明经。篇品阙漏。每寻文揣义。谓此说有征。而仇校无指永怀寤寐。梁武皇帝愍三趣之轮回。悼四生之漂没。泛宝舟以救溺。秉慧炬以照迷。大同年中敕遣直后张记等送扶南献使反国。仍请名僧及大乘诸论杂华经等。彼国乃屈西天竺优禅尼国三藏法师波罗末陀。梁言真谛。并赍经论恭膺帝旨。法师游历诸国故在扶南。风神爽悟悠然自远。群藏渊部罔不研究。太清元年始至京邑引见殿内。武皇躬申顶礼于宝云供养。欲翻经论寇羯凭陵。大法斯舛国难夷谧。沙门僧隐始得咨禀。法师译经经目果阙。三身分别业障灭陀罗尼最净地依空满愿等四品全别成为七卷。今新来经二百六十部内。其间复有银主陀罗尼品及嘱累品。更请崛多三藏出。沙门彦琮重覆校勘。故贵今分为八卷。品部究足始自乎斯。文号经王义称深妙。愿言幽显顶戴护持</p>
<p>
	　　十种大乘论一卷</p>
<p>
	　　右一部一卷。大兴善寺沙门释僧粲撰。粲俗姓孙氏。陈留人。少出家尚游学。江河南北靡所不经。关陇西东触处皆履。涉历三国备齐陈周。诸有法筵无不必践。工难问善博寻。今为二十五众第一摩诃衍匠。故着斯论光赞大乘。十种者一无障碍。二者平等。三逆四顺。五接六挫。七迷八梦。九相即十中道。并引经论成文。证据甚有轨辙。亦初学者巧方便门也</p>
<p>
	　　论场一部三十一卷</p>
<p>
	　　右一部合三十一卷。大兴善寺沙门成都释僧琨集。琨即周世释忘名之弟子。俗缘郑氏。性沉审善音声。今为二十五众教<a>读经</a>法主。搜括群经卷部连比。准诸杂论篇轴参差。引经说云。欲知智者意广读诸异论。缘是采摭先圣后贤所撰诸论。集为一部称曰论场。譬世园场则五果百谷。戏场则歌舞音声。战场则矛甲兵仗。道场则旛华宝盖种种庄严。今此论场。譬同于彼无事不有。披袟一阅览睹百家。自利利人物我同益也</p>
<p>
	　　达摩笈多传四卷通极论一卷</p>
<p>
	　　辩教论一卷通学论一卷</p>
<p>
	　　善财童子诸知识录一卷</p>
<p>
	　　新译经序合一卷</p>
<p>
	　　右六部合九卷。日严寺沙门释彦琮撰。琮俗缘李氏。赵郡柏仁人也。世号衣冠门称甲族。少而通敏才藻内融。识洞幽微情同水镜。遇物便晓事无再详。其论传辞并皆精洽通极者。破世诸儒不信因果。执于教迹好生异端。此论所宗佛理为极。辩教者。此明释典。宣真孔教弘俗论老子教不异俗儒灵宝等经则非儒摄。通学者劝诱世人遍师孔释。令知外内备识俗真。善知识者是大因缘。登圣超凡。不因知识无由达到。此劝于人广结知识若善财焉</p>
<p>
	　　述释道安智度论解二十四卷(并道安自制序)</p>
<p>
	　　伤学论一卷存废论一卷</p>
<p>
	　　厌修论一卷</p>
<p>
	　　右四部合二十七卷。舍卫寺沙门释慧影撰。影俗缘江氏。巴西人周世智度论师释道安义解之神趾。传灯注水继踵法轮。述而不作弘(摩诃衍。亦为二十五众主)潜形寺宇泛志慧流。迹罕人间情多物外。文锋出口理窟入神。观夫论兴厥意可睹。伤学论者为除谤法之愆存废。为防奸求之意厌修。令人改过服道者也</p>
<p>
	　　占察经二卷</p>
<p>
	　　右一部二卷。检群录无目。而经首题云。菩提登在外国译。似近代出妄注。今诸藏内并写流传。而广州有一僧行塔忏法。以皮作二枚帖子。一书善字一书恶字。令人掷之。得善者好。得恶者不好。又行自扑法以为灭罪。而男女合杂。青州亦有一<a>居士</a>。同行此法。开皇十三年。有人告广州官司云。其是妖。官司推问。其人引证云。塔忏法依占察经。自扑法依诸经中五体投地如太山崩。广州司马郭谊来京向岐州具状奏闻。敕不信占察经道理。令内史侍郎李元操共郭谊就宝昌寺问诸大德法经等。报云。占察经目录无名及译处。塔忏法与众经复异。不可依行。敕云。诸如此者不须流行</p>
<p>
	　　后有婆罗门来云。天竺见有经(出六根聚曰)</p>
<p>
	　　精异传十卷</p>
<p>
	　　右一部十卷。相州秀才儒林郎侯君素奉敕撰</p>
<p>
	　　通命论两卷</p>
<p>
	　　右一部二卷。晋王府祭酒徐同卿撰。同卿以为儒教亦有三世因果之义。但以文言隐密理致幽微。先贤由来。未所辩立。卿今备引经史正文。会通运命归于因果。意欲发显儒教旨宗助佛宣扬。导达群品咸奔一趣。斯盖博识能洞此玄云</p>
<p>
	　　外内傍通比校数法一卷</p>
<p>
	　　右一部一卷。翻经学士泾阳刘凭撰。凭内外学数术偏工。每以前代翻经算数比校术法颇有不同。故为斯演。其序略云。世之道艺有浅有深。人之禀学有疏有密。故寻算之用也则兼该大衍。其不思也则致惑三隅。然华夏数法自有三等之差。天竺所陈何无异端之例。然先译经并以大千称为百亿。言一由旬为四十里。依诸算计悉不相合。窃疑翻传之日彼此异音。指麾之际于斯取失。故录众经算数之法。与华夏相参。十十变之傍通对衍。庶拟翻译之次执而辩惑。既参经语故此录云</p>
<p>
	　　众经法式十卷</p>
<p>
	　　右一部十卷。开皇十五年敕有司撰。斯盖帝王无方俯降。开导郡品匪隔释儒。隋梵通其一文。华夷会其殊俗。虽曰沙门服非夏服。人是华人。而大圣慈悲逆观遐代。垂教禁止助国防民。民不自治天授神主。主思政化拯济苍生。远离金言深怀顾托。所以大集经日藏分<a>护法</a>品。佛告频婆娑罗王。大王。汝等诸王于今现在及未来世乃至法住。于是时中一切佛法嘱付汝等。一切诸王应好拥护。若拥护者即是三世一切诸佛之大檀越。能持三世诸佛<a>正法</a>。是人命终生于他方净佛国土。若拥护者能令三宝久住不灭。若不拥护我法即灭。若法在世能令人天充满恶道减少。所以世界成坏要因诸佛。圣法兴毁必在帝王。故释论云。众生果报由菩萨有。胜天王经云。若佛如来不出世。一切众生受大苦。无复善道唯恶趣。但闻三涂苦恼声。将知<a>世间</a>值好国王。恒闻佛法是不思议。又德护长者经如来记云。月光童子于当来世佛法末时。于阎浮提脂那国内作大国王名为大行。彼王能令脂那国内一切众生住于佛法种诸善根。震旦脂那。盖梵楚夏耳。此称末者。正法既灭去佛渐遥。通言末法。计佛灭来至今已已始一千一百九十五年。依佛本行。正法五百像法千年。今当像末。依善见律。正像住世各一千年。今则当像初。既俱经律延促逐缘乃可承初。岂应据末。昔魏太武毁废之辰。止及数州弗湮经像。近遭建德周武灭时。融佛焚经驱僧破塔圣教灵迹削地靡遗。宝刹伽蓝皆为俗宅。沙门释种悉作白衣。凡经十年不识三宝。当此毁时即是法末。所以人鬼哀伤天神悲惨。慧日既隐苍生昼昏。天启我皇乘时来驭。君临亿兆化被万邦。庶政咸新典章斯革。轻刑薄赋减役省徭。二十进丁两床输匹。含齿戴发俱喜泰平。既清廓两仪。即兴复三宝。开皇元年二月。京及诸州城居聚落。并皆创讫。至闰三月。诏曰。门下法无内外万善同归。教有浅深殊途共致。朕伏膺道化念好清静其五岳之下宜各置僧寺一所。至七月。又诏曰。门下风树弗静隙影如流。空切欲报之心。徒有终身之慕。伏惟太祖武元皇帝。穷神尽性。感穹昊之灵。膺箓合图。开炎德之纪。魏氏将谢躬事经纶。周室勃兴同心匡赞。间开二代造我帝基积德累功福流后嗣。俾朕虚薄君临区有。追仰神猷事冥真寂。降生下土权变不常。用轮王之兵。申至仁之意。百战百胜为行十善。故以干戈之器。已类香华。玄黄之野。久同净国。思欲崇树宝刹经始伽蓝。增长福因微副幽旨。昔夏因治水尚且铭山。周曰巡游有因勒石。帝王纪事由来尚矣。其襄阳隋郡江陵晋阳。并宜立寺一所建碑颂德。庶使庄严宝坊。比虚空而不坏。导扬茂实。同天地而长久。所以每年至国忌日。废务设斋造像行道。八关忏悔奉资神灵。至八月。又诏曰。门下昔岁周道既衰群凶鼎沸。邺城之地寔为祸始。或驱逼良善。或同恶相济。兴言震悼日久逾深。永念群生蹈兵刃之苦。有怀至道兴度脱之业。物我同观愚智俱愍。思建<a>福田</a>神功祐助。庶望死事之臣。菩提增长。悖逆之侣。从暗入明。并究苦空咸拔<a>生死</a>。鲸鲵之观。化为微妙之台。龙蛇之野。永作颇梨之镜。无边有性尽入法门。可于相州战地建伽蓝一所立碑纪事。又民犯法处尽之人率为营斋。房曰。夫有国有征肇自上古。未见战场之所起立僧坊。死事之臣追为建福。决一人罪十奏乃行。其非大士应生金轮托降。祐含识于死伤之际。安庶类于扰攘之间。孰能若是。所以为善相继天下普颁。犹恐黎民惩恶未改将渐风化。开皇三年降敕旨云。好生恶杀王政之本。佛道垂教善业可凭。禀气含灵唯命为重。宜劝励天下同心救护。其京城及诸州官立寺之所。每年正月五月九月。恒起八日至十五日。当寺行道。其行道之日远近民庶。凡是有生之类。悉不得杀。至四年又敕旨。周武之时悉灭佛法。凡诸形像悉遣除之。号令一行多皆毁坏。其金铜等或时为官物。如有见存。并可付随近寺观安置。不得转有损伤。于时木石之像。皆将别用。有司亦存意知则移安。公寺私家遣迎供养。所以兴心厝意皆崇福基。布令吐言必怀善诱。至十一年。又诏曰。门下如来设教义存平等。菩萨用心本无差别。故能津梁庶品济渡群生。朕位在人王绍隆三宝。永言至理弘阐大乘。诸法豁然体无彼我。况于福业乃有公私。自今已后凡是营建功德。普天之内混同施造。随其意愿勿生分别。庶一切法门同归不二。十方世界俱至菩提。而日就月将营新稍广。但忆先惟往修旧未周。复代含识重忏悔云。开皇十三年十二月八日。隋皇帝<a>佛弟子</a>姓名。敬白十方尽虚空遍法界一切诸佛一切诸法一切诸大贤圣僧。仰惟如来慈悲弘道垂教。救拔尘境济渡含生。断邪恶之源。开仁善之路。自朝及野咸所依凭。属周代乱常侮蔑圣迹。塔宇毁废经像沦亡。无隔华夷扫地悉尽。致使愚者无以导惛迷。智者无以寻灵圣。弟子往藉三宝因缘。今膺千年昌运。作民父母思拯黎元。重显尊容再崇神化。颓基毁迹更事庄严。废像遗经悉令雕撰。虽诚心恳到犹恐未周。故重勤求令得显出。而沉顿积年污毁非处。如此之事事由弟子。今于三宝前至心发露忏悔。周室除灭之时。自上及下。或因公禁或起私情。毁像残经慢僧破寺。如此之人罪实深重。今于三宝前悉为发露忏悔。敬施一切毁废经像绢十二万匹。皇后又敬施绢十二万匹。王公已下爰至黔黎。又人敬施钱百万。愿一切诸佛一切诸法一切诸大贤圣僧。为作证明。受弟子忏悔。于时台宫主将省府官僚诸寺僧尼县州佐史并京城宿老等并相劝率。再日设斋奉庆经像。日十万人。寺别敕使。香汤浴像。至十五年。以诸僧尼时有过失。内律佛制不许俗看。遂敕有司依大小乘众经正文诸有禁约沙门语处。悉令录出。并各事别。题本经名。为此十卷奖导出家。斯实大行菩萨国王。降意殷勤受佛遗嘱。怜愍黎庶恐溺三涂。慈普既弘化流无外致。今年五月群鹿来驯仁寿宫门。既奉明诏跃还山薮。百官表贺。至六月诏曰。朕比临朝听政。乃有群鹿来游。驯扰宫门前后非一。逼近人众安然不惊。但往经罹乱年世久远。<a>圣人</a>之法败绝不行。习俗生常专事杀害。朕自受灵命抚临天下。遵行圣教务存爱育。由王公等用心助朕宣扬圣法。所以山野之鹿今遂来驯。官人等但以至诚化导民俗自可。编户之人皆为君子。宜存心仁善副此休祥。房曰。夫宫门守卫兵仗肃严。行人远观犹怀畏惧。而山鹿野兽近狎弗惊者。良有以也。何但化沾行苇泽及昆虫而已哉。夫獐鹿生虫见树影动尚竖耳惊。况视槊仗乃入不怖。故膺圣化将欲表明。先致野虫心安隐耳。大智论云。人无杀心众生依附。涅槃经云。时有猎师追逐一鸽。是鸽惶怖至<a>舍利</a>弗影。犹故战栗。至如来影身心安隐恐怖即除。此则仁寿宫门。譬同佛影。大品经云。佛说般若。盲者得视。聋者能听。哑者能言。此则巡历太山。譬同般若。胜天王经云。转轮圣王出世则七宝常见。蓝田之山旧称产玉。近代旷绝书史弗闻。开皇已来出玉非一。又太府寺是国宝渊。碇二十余自变为玉。仁寿山所国之神灵。其山涧石复变为玉。地不爱宝。此则同于轮王相也。而晏子云。橘生江北化为枳。今大兴长安率栽橘树。况由来无华草药木。人难名记今并自形。诸此灵休章表备有。具左右史言事备刊。谨略要祥以明福应。庶奉法式释种。感君王慈育化焉</p>
		

	
	

		</div></div><hr><script charset='utf-8' src='../../js/footer.js'></script></body></html>