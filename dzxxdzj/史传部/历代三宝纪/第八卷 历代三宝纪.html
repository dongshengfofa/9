<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 历代三宝纪' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 历代三宝纪</center></div><div class='fo'><center>经文出处:来自无量光明网</center><br/><br>
			<p>
	　　<strong>第八卷 历代三宝纪</strong> (译经苻秦姚秦)</p>
<p>
	　　开皇十七年翻经学士臣费长房上</p>
<p>
	　　前后二秦苻姚世录者。此等亦是权霸时君弘法主也。自晋室渡江匈奴焚[名*隹]。伊瀍泾渭非复帝京。夫子有云。四夷交侵中国微矣。其在斯乎。符健本氏武都人也。因二赵乱据有关西。子孙乘机继立称帝。号秦都长安。至第三主讳永固。生有神光从天属地。铭见其背曰草付臣。遂改符氏。永固立后十有六年。时太史奏。有德星见外国分野。当有<a>圣人</a>入辅中国。得之者王。永固因求龟兹国鸠摩罗什婆。襄阳弥天释道安等。时安属晋攻南阳得安每与同辇。询访政治兼敷释典。征西取什。而什未到。永固已薨。六主四十四年入后秦。姚苌西戎羌。因时继立。仍都长安。改为常安。至其子兴弘始三年春。有树连理生于庙庭。逍遥一园葱悉变为薤。咸称嘉祥。应有智人来入国瑞。冬什到。雍兴加礼遇待以国师。崇敬甚隆。大阐经论。震旦宣译盛在此朝。四方<a>沙门</a>云奔凑集。先是长安自前汉废到符秦兴。其间三百三十一载。旷绝朝市民俗荒芜。虽数伽蓝归信鲜寡。三千德僧同止一处。共受姚秦天王供养。世称大寺非是本名。中构一堂权以草苫。即于其内及逍遥园二处翻译。法宝远被瑞验若兹。因立僧官俸侍中袟。置两都录缉五部僧。昭玄之兴始自此起魏末周初衢术稍整。大寺因尔成四伽蓝。草堂本名即为一寺。草堂东<a>常住</a>寺。南京兆王寺。京兆后改安定国寺。安定国西为大乘寺。边安定左天街东畔八隅大井。即旧大寺之东厨供三千僧之甘泉也。子孙三主三十二年。为晋所灭。其地入魏。合二秦纪七十六年。以后秦立一十二年。西秦干归方灭符崇。依甲子推故相交入。起符健立皇始元年。当晋穆帝永和十年甲寅之岁。至姚泓永和二年。是晋安帝义熙十三年丁巳。国纪历编实六十四载。华戎释种一十六人。合出经论传等一百六十四部。九百一十四卷。总结以为符姚二秦世录云尔</p>
<p>
	　　(符秦)沙门昙摩持二部(二卷戒本坛文)</p>
<p>
	　　沙门释慧常一部(一卷戒本)</p>
<p>
	　　沙门昙摩蜱一部(五卷经)</p>
<p>
	　　沙门鸠摩罗佛提一部(二卷经)</p>
<p>
	　　沙门昙摩难提五部(一百一十四卷经集论)</p>
<p>
	　　沙门<a>僧伽</a>跋澄三部(二十七卷经)</p>
<p>
	　　沙门僧伽提婆三部(六十卷阿毗昙等)</p>
<p>
	　　沙门释道安二十四部(二十八卷注解志录)</p>
<p>
	　　(姚秦)沙门竺佛念一十三部(八十六卷经论)</p>
<p>
	　　沙门昙摩耶舍二部(二十一卷阿毗昙)</p>
<p>
	　　沙门弗若多罗一部(五十八卷律)</p>
<p>
	　　沙门鸠摩罗什九十八部(四百二十五卷经论传)</p>
<p>
	　　沙门佛驮耶舍四部(六十九卷经律戒)</p>
<p>
	　　沙门释僧肇四部(四卷论)</p>
<p>
	　　沙门释僧睿一部(一卷录目)</p>
<p>
	　　沙门释道恒一部(一卷论)</p>
<p>
	　　(符秦)十诵<a>比丘戒</a>本一卷</p>
<p>
	　　教授<a>比丘</a>二岁坛文一卷(僧纯于龟兹国得来佛念执文译语。慧详笔受。见宝唱录)</p>
<p>
	　　右二部合二卷。晋简文世。西域<a>三藏</a>律师昙摩持。秦言法慧。共竺佛念于长安译。慧详笔受</p>
<p>
	　　<a>比丘尼</a>大戒本一卷</p>
<p>
	　　右一卷。晋简文帝世。律师释慧常共昙摩持竺佛念等。于长安译。录乃不载。所出部若讨应多是十诵戒本</p>
<p>
	　　摩诃钵罗般若波罗蜜经五卷(建元十八年译或七卷见僧睿二秦录)</p>
<p>
	　　右一经五卷。晋孝武帝世。<a>天竺</a>三藏沙门昙摩蜱。秦言法爱。执大品梵本。竺佛念译为秦文。亦云长安品。从所出处为名。是外国经抄</p>
<p>
	　　四阿含暮抄经二卷(建元十四年出)</p>
<p>
	　　右一经二卷。晋孝武帝世。西域三藏沙门鸠摩罗佛提。秦言童觉。于邺寺译。佛提执梵本。竺佛<a>念佛</a>护等译为秦文。沙门僧导昙救僧睿等笔受</p>
<p>
	　　中阿含经五十九卷(建元二十一年出。出第一译。竺佛念笔受。见竺道祖晋世杂录)</p>
<p>
	　　增一阿含经五十卷(建元二十年四月一日。为秦武威太守赵文业出。是第一译。沙门慧嵩竺佛念等笔受。见僧睿二秦录僧祐及宝唱并载)</p>
<p>
	　　阿育王太子坏目因缘经一卷(亦云王子法益坏目因缘经。建初二年二月八日。于安定城。为<a>尚书</a>令姚旻出。见二秦录。一本无经字。此应入后秦从多附少)</p>
<p>
	　　僧伽罗刹集二卷(佛灭后七百年僧伽罗刹造见宝唱录)</p>
<p>
	　　三法度二卷(与晋世僧伽提婆出者小异)</p>
<p>
	　　右五部合一百一十四卷。晋孝武帝世。兜佉勒国三藏法师昙摩难提。秦言法喜。以建元初至长安。诵四阿含梵本口授。竺佛念写为梵文。到二十年为符主译。作五十九卷。时属慕容冲及姚苌反乱。关内危阻未过委悉。难提西出不知所之。弘法也多难。遇缘也勤就。可重可悲</p>
<p>
	　　阿毗昙毗婆沙十四卷(建元十九年出。或十二卷)</p>
<p>
	　　婆须蜜经十卷(建元二十年出。或云是集论)</p>
<p>
	　　僧伽罗刹集经三卷(建元二十年十一月三十日出)</p>
<p>
	　　右三部合二十七卷。晋孝武帝世。罽宾三藏法师僧伽跋澄。秦言众现。旧诵<a>婆罗门</a>梵本甚熟利。昙摩难提先录为梵文。佛图罗刹传译。沙门慧嵩沙门智敏秘书郎赵文业笔受为秦言</p>
<p>
	　　阿毗昙八犍度三十卷(建元十九年出。亦名迦旃延阿毗昙。竺佛念传语。沙门慧力僧茂等笔受。佛灭后三百余年迦旃延阿<a>罗汉</a>造。或二十卷)</p>
<p>
	　　阿毗昙心一十六卷(建元末于洛阳出。见僧睿二秦录)</p>
<p>
	　　毗婆沙阿毗昙一十四卷(亦云广说。同在洛阳出。见二秦录)</p>
<p>
	　　右三部合六十卷。罽宾三藏法师僧伽提婆。或云提和。此盖梵之楚夏耳。秦言众天。晋简文帝世。符氏建元年中。入于长安宣流法化初僧伽跋澄出婆须蜜。及昙摩难提译中增二阿含及三法度等。时属戎难译未详悉道安弃世未及改正。后山东清帖提婆乃与道安同学。释法和俱适洛阳。四五年间研讲前经。居华稍久转洞秦言。方知先出多有乖失。法和慨难遭之法出而未善。乃更屈提婆重译前经。如是少时后秦姚兴<a>法事</a>甚盛。法和西归提婆南渡。故前后本文小不同</p>
<p>
	　　般若折疑略二卷大十二门注解二卷</p>
<p>
	　　阴持入注解二卷答法汰难二卷</p>
<p>
	　　光赞折中解一卷光赞抄解一卷</p>
<p>
	　　般若折疑准一卷起尽解一卷</p>
<p>
	　　道行集异注一卷小十二门注解一卷</p>
<p>
	　　了本<a>生死</a>注解一卷</p>
<p>
	　　密迹持心二经甄解一卷</p>
<p>
	　　贤劫诸度无极解一卷</p>
<p>
	　　人本欲生注撮解一卷</p>
<p>
	　　安般守意解一卷大道地注解一卷</p>
<p>
	　　众经十法连杂解一卷义指注解一卷</p>
<p>
	　　九十八结连约通解一卷</p>
<p>
	　　三十二相解一卷</p>
<p>
	　　<a>三界</a>混然淆杂为录一卷</p>
<p>
	　　答法将难一卷西域志一卷</p>
<p>
	　　综理众经目录一卷</p>
<p>
	　　右二十四件合二十八卷。沙门释道安撰。安本常山扶柳人。俗姓卫氏。家世英儒。早失覆荫为外兄孔氏所养。年七岁读书再览能诵。乡邻嗟异。至年十二<a>出家</a>。神性聪敏而形貌甚陋。不为师之所重。执劳作役曾无怨色。笃性精进斋戒无阙。数岁之后方启师求经。师与辩意经一卷。可五千言。安赍经入田。因息就览。暮还以经归师。更求余者。师曰。昨经未读今复求也。安答已诵经讫。师虽异之。而未信也。复与成具光明经一卷。减万言。赍之如初。暮复还师。师执经覆之不差一字。师大惊嗟而敬异之。后为受具戒。恣其游学。晋怀愍世。避难西东初遇佛图澄。澄见嗟叹与语终日。众方敬伏。后至襄阳大宣<a>佛法</a>。初经出已久。而旧译时谬。致使深义隐而未通。每至讲说唯叙大意转读而已。安乃穷览经典钩深致远遂注述前件二十余部。序致渊富妙尽奥旨。条贯既叙文理会通。经义克明自安始也。时襄阳有习凿齿者。锋辩天逸笼罩当时。其先藉安高名早着。已致书通好。及闻安至止即往修造。既坐称言。四海习凿齿。安曰。弥天释道安。时人以为名答。齿后饷梨十枚正值众食。安手自割分梨尽人遍。无参差者。高平却超遣使遗米千斛。修书累纸。深致殷勤。安答书云。损米弥觉有待之为烦。而汉魏至晋经来稍多。其传述经人名字弗说。后生追寻莫测年代。安乃总集目名表其时世。诠品新旧撰为经录。众经有据实由其功。符主远承。故命符丕将十万众攻取襄阳获释道安。安既还长安住五重寺。僧众数千大弘法化。符主尝出命安升辇同载。有谏讥者。帝曰。朕以天下不易而治。况舆辇之荣。岂称其德。安谏不听南征。帝不从果败云。安每称译梵为秦有五失本三不易也。一者胡言尽倒而使从秦。一失本也。二者胡经尚质秦人好文。传可众心非文不合。二失本也。三者胡经委悉至于叹咏丁宁反覆。或三或四不嫌文烦。而今裁斥。三失本也。四者胡有义说正似乱辞。寻说向语文无以异。或一千或五百。刈而不存。四失本也。五者事以合成将更傍及。反腾前辞已乃后说而悉除。此五失本也。然智经三达之心。覆面所演圣必因时。时俗有易。而删雅古以适今时。一不易也。愚智天隔圣人叵阶。乃欲以千载之上微言传使合百王之下末俗。二不易也</p>
<p>
	　　阿难出经去佛未久。尊大迦叶令五百六通迭察迭书。今离千年而以近意量裁。彼阿罗汉乃兢兢若此。此生死人而平平若是。岂将不知法者猛乎。斯三不易也。涉兹五失经三不易。译胡为秦。讵可不慎乎。正当以不开异言传令知会通耳。何复嫌于得失乎。是乃未所敢知也又云。前人出经唯支谶世高审得胡本难继者也。叉罗支越斲凿之巧者也。夫圣贤导达正可勖励。龟镜以书诸绅永为鉴诫。但称梵为胡。言小伤本。窃所未承耳</p>
<p>
	　　(姚秦)出曜经一十九卷(建元十年出。见二秦录及高僧传宝唱录等。或云论)</p>
<p>
	　　<a>菩萨</a>璎珞经一十四卷(建元十二年七月出。见二秦录及高僧传。或十三卷)</p>
<p>
	　　十住断结经一十一卷(第二出。与汉世竺法兰所译八卷者小异。见二秦录及高僧传。或十卷)</p>
<p>
	　　鼻柰耶经一十卷(或云戒因缘经。沙门昙景笔受。见释道安经序)</p>
<p>
	　　十地断结经一十卷(第二出)</p>
<p>
	　　菩萨处胎经五卷(亦直云胎经。见二秦录及高僧传)</p>
<p>
	　　大方等无相经五卷(或四卷亦名大云经)</p>
<p>
	　　持人菩萨经三卷菩萨普处经三卷</p>
<p>
	　　璎珞本业经二卷中阴经二卷(见二秦录及高僧传)</p>
<p>
	　　王子法益坏目因缘经一卷(第二出与昙摩难提译者小异。或云阿育王息坏目因缘经)</p>
<p>
	　　十诵比丘尼戒所出本末经一卷(僧纯于拘夷国得本。佛念译文烦后竺法汰删改正之。见宝唱录)</p>
<p>
	　　右一十三部合八十六卷。晋孝武帝世。凉州沙门竺佛念。识朗通敏少好游方。家世西河。洞华戎语。前秦符氏建元年初来入长安。时秘书郎赵正请僧伽跋澄及昙摩难提等。出众经论。当世名僧莫能传译。众咸推念。二合文显念之译功。自汉世来安高支谦之后莫踰于念。故符姚二代为译人之宗。关内名僧咸共嘉尚。其后自出所件如前。高僧传中唯载五部。其外八部彰别杂录。故备列之</p>
<p>
	　　<a>舍利弗</a>阿毗昙三十卷(或二十卷。僧祐又云。毗婆沙出。房捡。传乃是耶舍。今据传为正故改之。见宝相录)</p>
<p>
	　　差摩经一卷(晋隆安年达广州在白沙寺。为清信女张普明译。此应入晋世随人附秦)</p>
<p>
	　　右二部合三十一卷。晋安帝世。罽宾三藏法师昙摩耶舍。秦言法称。耶舍是名称。而高僧传乃云。法明从声为字。于理小僻。义熙中入长安。共天竺沙门昙摩掘多。秦言法藏。以秦弘始九年初为姚兴书出梵文。至十六年秋翻译方讫。秦太子泓亲管理味。沙门释道标制序</p>
<p>
	　　十诵律五十八卷(弘始六年十月十七日于中寺出。见二秦录)</p>
<p>
	　　右一部合五十八卷。晋安帝世。罽宾三藏律师弗若多罗。秦言功德华。以戒节见称。历游行化。罗既至止。姚兴即召。常安名德六百余僧。延请多罗憩于中寺。诵出十诵律梵本。鸠摩罗什度为秦文。三分获二未竟。而多罗奄然终卒。众咸痛惜。什后又共昙摩流支。秦言法希。续译都讫</p>
<p>
	　　摩诃般若波罗蜜经三十卷(旧二十七卷。僧睿二秦录云。译大品时。大秦天王姚兴自执旧本。什执梵文。竺佛念传语。僧睿肇笔受。并制序。以此知先译今三十卷)</p>
<p>
	　　大方等大集三十卷(第二出。与汉世支谶译二十七卷者小异。见李廓录今别录及二秦录。题上并有新字。知旧出明矣。今有六十卷)</p>
<p>
	　　放光般若波罗蜜经二十卷(第二出见别录)检诸罪福经一十卷(见别录)</p>
<p>
	　　小品般若波罗蜜经十卷(弘始十年重出。或七卷。僧睿笔受。见二秦录。与七卷菩提经本异出别录僧睿制序同)</p>
<p>
	　　华首经一十卷(一名摄善根名。弘始八年译。见二秦录)</p>
<p>
	　　<a>妙法莲华经</a>七卷(弘始八年于大寺出僧睿笔受。并制序。第二译与晋世法护<a>正法</a>华同本异出相去垂百年见二秦录)</p>
<p>
	　　贤劫经七卷(弘始四年三月五日出。与法护所译大同小异昙恭笔受见二秦录。一名贤劫三昧经。一名贤劫定意经凡三名)</p>
<p>
	　　十住经五卷(什共<a>佛陀</a>耶舍译。或四卷见二秦录)</p>
<p>
	　　思益经四卷(亦云思益梵天所问经。弘始四年十二月一日于逍遥园出。第二译。与法护所出。胜思惟经本同出异见二秦录睿制序)</p>
<p>
	　　大树紧那罗经四卷(第二出。与支谶屯真陀罗尼经本同。译异名别。文又略广)</p>
<p>
	　　持世经四卷(第二出。与法护持人菩萨所问经本同译异名别文小广见二秦录)</p>
<p>
	　　维摩诘经三卷(弘始八年于大寺出。是第四译。与佛调支谦法护等出者大同小异。僧肇笔受。见二秦录。什自注解。睿制序)</p>
<p>
	　　佛藏经三卷(亦名选择诸法经。或四卷。弘始七年六月十二日出。见二秦录)</p>
<p>
	　　菩萨藏经三卷(一名富楼那问经。一名大悲<a>心经</a>。或二卷。弘始七年出见。二秦录)</p>
<p>
	　　称扬诸佛功德经二卷(一名集华经弘始七年出。见二秦录)</p>
<p>
	　　禅经三卷(一名菩萨禅法经与坐禅三昧经同弘始四年正月五日出。见二秦及宝唱录)</p>
<p>
	　　禅秘要经三卷(见别录。或无经字。或云一卷)</p>
<p>
	　　禅法要经三卷(先译弘始九年重校正僧睿制序)</p>
<p>
	　　阿阇世经二卷(见别录)</p>
<p>
	　　阿兰若习禅法经二卷(见别录。或无经字。与坐禅三昧经同本异出)</p>
<p>
	　　禅要经二卷(一名禅法要解。见别录)</p>
<p>
	　　发菩提心经二卷(见李廓录)</p>
<p>
	　　<a>自在</a>王经二卷(弘始九年于尚书令常山公姚显第一出。僧睿笔受并制序。与大集自在王品不同。长五证文句出没互有多少。见二秦录)</p>
<p>
	　　善信摩诃神咒经二卷(见李廓录)</p>
<p>
	　　菩萨诃<a>色欲</a>经一卷</p>
<p>
	　　首<a>楞严经</a>二卷(第七出。与支谶支谦白延法护叔兰及勇伏定二经等本并同别译。又蜀及后出二本。合九译文各异)</p>
<p>
	　　梵网经二卷(弘始八年于草堂寺。三千学士最后出此一品。梵本有一百一十二卷六十一品。译讫融影等三百人一时共受菩萨<a>十戒</a>。见经前序僧肇笔受)</p>
<p>
	　　大善权经二卷(见李廓录)</p>
<p>
	　　诸法无行经二卷(或一卷见二秦录)</p>
<p>
	　　<a>无量寿经</a>一卷(一名阿弥陀经。弘始四年二月八日出。是第五译。与支谦康僧铠白延法护等出两卷者本同文广略小异见二秦录)</p>
<p>
	　　<a>弥勒</a>下生经一卷(亦云弥勒受决经见二秦录)</p>
<p>
	　　弥勒成<a>佛经</a>一卷(弘始四年出。是第二译。与法护出者大同小异见二秦录)</p>
<p>
	　　金刚般若经一卷(佛在舍卫国者是。见二秦录)</p>
<p>
	　　仁王护国般若波罗蜜经一卷(见别录。第二出。与晋世竺法护出者文少异)</p>
<p>
	　　菩提经一卷(一名文殊师利所问菩提经。一名菩提无行经。一名伽耶顶经)</p>
<p>
	　　遗教经一卷(一名佛垂般<a>涅槃</a>略说教戒经)</p>
<p>
	　　<a>十二因缘</a>经一卷</p>
<p>
	　　杂譬喻经一卷(弘始七年十月出道略集)</p>
<p>
	　　菩萨呵色欲经一卷</p>
<p>
	　　须摩提菩萨经一卷文殊悔过经一卷</p>
<p>
	　　比丘应法行经一卷(出长阿含。祐注入疑录)</p>
<p>
	　　无思议光孩童菩萨经一卷(亦名不思议光菩萨所说经)</p>
<p>
	　　大方等顶生王经一卷(第二出。与法护译大顶王经本同文少异)</p>
<p>
	　　大金色孔雀王经一卷(在逍遥园出。并结界场法悉备具)</p>
<p>
	　　庄严菩提心经一卷(第二出。法护出菩萨十地同本异出)</p>
<p>
	　　<a>佛弟子</a>化魔子偈颂经一卷(出大集)</p>
<p>
	　　开化魔经一卷</p>
<p>
	　　太白魔王坚信经一卷(出大集)</p>
<p>
	　　魔业经一卷过魔法界经一卷(出大集)</p>
<p>
	　　佛问阿须轮大海有减经一卷</p>
<p>
	　　魔王变身经一卷</p>
<p>
	　　东方善华世界佛座震动经一卷</p>
<p>
	　　陀罗尼法门六种动经一卷</p>
<p>
	　　佛迹见千辐轮相经一卷</p>
<p>
	　　佛脐化出菩萨经一卷</p>
<p>
	　　往古生和佛国愿行法典经一卷</p>
<p>
	　　佛謦欬彻十方经一卷(出大集)</p>
<p>
	　　过去无边光净佛土经一卷</p>
<p>
	　　佛变时会身经一卷无量乐佛土经一卷</p>
<p>
	　　王后为蜣螂经一卷</p>
<p>
	　　佛心总持经一卷(与生经所出心总持经小异)</p>
<p>
	　　猕猴与婢共戏致变经一卷</p>
<p>
	　　水牛王经一卷(出生经)雀王经一卷(出<a>六度</a>集)</p>
<p>
	　　兔王经一卷(出生经)</p>
<p>
	　　菩萨身为鸽王经一卷(出六度集)</p>
<p>
	　　佛昔为鹿王经一卷牧牛经一卷</p>
<p>
	　　<a>虚空藏菩萨</a>问持经得几所功德经一卷</p>
<p>
	　　观世音经一卷(出新妙法莲华经)</p>
<p>
	　　弥勒菩萨本愿待时成佛经一卷(已上三十二经。并见别录云什重译)</p>
<p>
	　　灯指因缘经一卷观<a>普贤菩萨</a>经一卷</p>
<p>
	　　睒本起经一卷(亦云睒经)</p>
<p>
	　　观佛三昧经一卷宝网经一卷</p>
<p>
	　　乐璎珞庄严经一卷</p>
<p>
	　　请观世音经一卷(已上七经见李廓录云什译)</p>
<p>
	　　思惟要略法经一卷(或无经字)持地经一卷</p>
<p>
	　　菩萨戒本一卷</p>
<p>
	　　十诵比丘戒本一卷(第二出。与昙摩持出者小异)</p>
<p>
	　　大智度论一百卷(<a>龙树菩萨</a>造。弘始六年五月于逍遥园出。僧睿笔受并制序。见二秦录。什云。若具足翻应有千卷。秦人识弱故略之。十分存一)</p>
<p>
	　　般若经论集二十卷(见吴录)</p>
<p>
	　　十住毗婆沙一十二卷(龙树菩萨造)</p>
<p>
	　　成实论二十卷(或十六卷。弘始八年出。昙略笔受。见二秦录。此论佛灭后八百余年诃梨跋摩造)</p>
<p>
	　　大庄严论一十卷(<a>马鸣菩萨</a>造)</p>
<p>
	　　十住论一十卷(龙树菩萨造弘始年译未讫第一卷末。似六度集经。见二秦录)</p>
<p>
	　　中论八卷(或四卷。龙树菩萨造。弘始年出。见二秦录僧睿制序)</p>
<p>
	　　百论二卷(提婆菩萨造。弘始六年出。见二秦录)</p>
<p>
	　　十二门论一卷(龙树菩萨造。见宝唱录。僧睿制序)</p>
<p>
	　　马鸣菩萨传一卷龙树菩萨传一卷</p>
<p>
	　　提婆菩萨传一卷实相论一卷(什自着)</p>
<p>
	　　右九十七部合有四百二十五卷。晋安帝世。天竺国三藏法师鸠摩罗什婆。秦言童寿。弘始三年冬到常安。秦王姚兴厚加礼遇。乃延请入西明阁及逍遥园别馆安置。敕令僧[契-大+石]集诸沙门八百余人。咨受什旨。更出大品。使什持梵本。兴自执旧经以相仇校。新文异旧义悉圆通。众心惬伏。故二秦录称。什所定者为新大品。即知有旧明矣。诸如此例有二十余部。并标新字在于题首。后人年远多省新字。今盖悉无。然兴之世大盛宣译。卑万乘之心尊三宝之教。兴既虚襟崇仰佛法。恒于大寺草堂之中供三千僧。与什参定新旧诸经。莫不精究洞其深旨。时有僧睿法师。甚为兴知。什所译经睿并参正。昔竺法护出正法华。受决品云。天见人人见天。什译经至此乃言曰。此语与西域义乃同。但在言过质。睿应声曰。将非人天交接两得相见乎。什大喜曰。实然而睿与什共相开发。皆此类也。什又为兴着实相论及注维摩。什雅好大乘志存敷演。尝叹曰。吾操笔着摩诃衍阿毗昙。非迦旃延子比也。今此秦地深识者寡。折翮于此将何所论。尝听秦僧道融讲新法。华乃叹曰佛法之兴融其人也。俄而师子国有一婆罗门。聪辩多学。西土俗书罕不披诵。而为彼国外道之宗。闻什在关大行佛法。乃即慨然谓其徒曰。宁可偏使释氏之风独传震旦。而今吾等正化之典。不洽东国。因遂乘驼负书远涉来入常安。姚兴见其口眼便僻颇亦惑之。而婆罗门乃启兴曰。至道无方各尊其事。今故远来。请与秦僧捔其辩力。随其优者即传其化。兴即许焉。于时关中四方僧众。相视缺然莫敢当者。什谓融曰。此之外道聪明殊人。捔言必胜。岂可得使无上大道在于吾徒为彼而屈。良可悲哉。若使外道肆情得志。则是我等法轮摧轴。岂可然乎。如吾所睹在君一人。道融自顾才力不减。而彼西域外道经书未尽披读。乃密令人写婆罗门所<a>读经</a>目。一披即诵。其后克日将就论义。姚兴自出公卿皆会。关中僧众近远必集。尔时道融与婆罗门拟相詶抗。锋辩飞玄彼所不逮。时婆罗门虽<a>自觉</a>知辞理已屈。然意犹以广读为本。道融乃列其所读书。并更通论秦地经史。名目卷部。三倍多之。什仍乘势因嘲之曰。君可不闻。大秦广学。那忽轻尔辛苦远来。婆罗门心惭愧悔伏顶礼融足。旬日之中无何而去。像运再兴鸠摩罗什道融力焉。融后还彭城常讲说相续。闻道至者千有余人。依随门徒数盈三百。性不狎諠。常登楼披玩。殷勤善诱。毕命弘法。后卒于彭城。春秋七十四矣</p>
<p>
	　　长阿含经二十二卷(弘始十五年出。竺佛念笔受。见二秦录)</p>
<p>
	　　<a>虚空</a>藏经一卷(后反还外国至罽宾得此经。寄与凉州诸僧见道慧宋齐录)</p>
<p>
	　　昙无德律四十五卷(秦言法藏。此是人名。即四分律主也。或六十卷)</p>
<p>
	　　昙无德戒本一卷(上二律戒。见晋世杂录)</p>
<p>
	　　右四部合六十九卷。晋安帝世。罽宾三藏法师佛驮耶舍。秦言觉名。耶舍本虽婆罗门种。而其祖宗世事外道。事外道家则不信佛。有一沙门从其家乞。其父嗔怒使人打之。其父手脚因遂挛躄不能行动。内情遑遽问于筮师。师乃筮之。坐犯贤人使之然也。意方<a>觉悟</a>。乃即请此所打沙门竭诚忏悔。数日便瘳。因令耶舍剃落出家为其<a>弟子</a>。时年十三。曾于一时随师远行。忽于旷野遇逢一虎。师欲走避。耶舍谏曰。此虎已饱必不侵人。俄而虎去。前行未几果见余残。师密异之。至年十五诵经日得二三万言。而所住寺。恒常于外分卫乞食。废于习诵。有一罗汉重其聪敏。恒为乞食用以供之。至年十九受持讽诵大小乘经数百万言。然其性度颇以简傲知见自处。谓言天下少堪己师。为是不为诸僧所重。但美仪止善能谈笑。遇对瞩者忘其深恨。年及进戒莫为临坛。所以向立犹为<a>沙弥</a>。乃从其舅学五明论。<a>世间</a>法术多所练习。至二十七方受具戒。恒以读诵披寻为务。昏晓勤劬手不释牒。每至端坐即思惟义。尚云不觉虚过良时。然其精专例皆如是。至沙勒国。国王疾不愈。请三千僧入宫设会。而耶舍身预其一焉。时王太子达摩弗多。秦言法子。观见耶舍容服端雅问所从来。耶舍詶对言辞清巧。太子悦之。仍即请留宫内供养。待遇隆厚。罗什后至。复从耶舍受学经律。甚相尊敬。什既随母还反龟兹。耶舍留止。顷之王薨太子即位。于时符坚正遣吕光西伐龟兹。龟兹王急求救沙勒。沙勒王身自率兵救龟兹国。难留于耶舍。使辅太子委以后事。救军未至龟兹已败。王回具说鸠摩罗什为光所执。舍乃叹曰。我与罗什相遇虽久未尽怀抱。其忽羁虏相见何期。停十余年。耶舍乃复东适龟兹法化甚盛。于时罗什止在姑臧。遣信要之。裹粮欲去。国人留之。复停岁许。后语弟子云吾今欲寻于罗什。可密装束。夜中进发勿使人知。弟子谏曰。脱当明日前去不达。复被追还其事云何。耶舍乃取清水一钵以药投中。咒数十言以与弟子。使令洗足。即便夜发。比及将旦行数百里。问弟子曰。何所觉耶。答曰。耳中唯闻疾风之响眼中泪出。耶舍又与咒水洗足。因停住息。及旦追人已差数百。弘始八年行达姑臧。而什久已入于常安。又闻姚兴逼什别室使为非法。乃伤叹曰鸠摩罗什如好绵纩。何可使入棘林中乎。什先经曾伏膺耶舍。闻至姑臧大生<a>欢喜</a>。即劝姚兴令使迎逆。兴未然许之。顷兴命罗什出经。而什又曰。夫欲宣通无上法教宜令文义理趣圆通。贫道虽复读诵其文末善其理。唯有耶舍深达经致。今在姑臧愿诏征之。一言三详然后着笔。使微言不坠取信千载也。兴从之。即遣使厚加赠遗不受。笑曰。明旨既降便应载驰。檀越待士既厚。脱如罗什见处则未敢闻命。兴叹其几慎。重使敦喻方至常安。兴自出候别立新省于逍遥园。四事供养并无所受。时至分卫一食而已。耶舍为人赤髭。善毗婆沙。人号之为赤髭毗婆沙。什既师之。亦称之为大毗婆沙。四事供养衣钵卧具。满三间屋不以关心。兴为货之造立寺舍。而耶舍先尝诵四分律。时请出之。疑其遗谬乃试令诵。羌籍药方可五万言。经二日覆不误一字。众咸揖伏以弘始十二年译四分律等。至十五年解座。兴施耶舍布绢万匹。悉皆不受。沙门道含竺佛念等二人笔受。各施千匹。已外名德五百沙门皆重嚫施。舍后还西不知所终</p>
<p>
	　　般若无知论一卷不真空论一卷</p>
<p>
	　　物不迁论一卷涅槃无名论一卷</p>
<p>
	　　右四部合四卷。晋安帝世。京兆沙门释僧肇着。肇家素贫以佣书为业。遂因缮写乃得寓心。历观经史备尽坟籍。性好玄微每以庄老为心要府。尝读老子至<a>道德</a>章。乃嗟叹曰。美则美矣。然则斯神冥累之方犹未尽也。后因遇见旧维摩经。欢喜顶受披寻玩味。乃言。今始知所归矣。因此出家。学善方等兼通三藏。及在冠年而名振关辅。时竞誉之。徒莫不猜其早达。或千里负粮入关抗辩。肇既才思幽玄又善谈说。承机挫锐曾不留滞。时京兆宿儒及关外英彦。莫不挹其锋辩负气摧衄。后罗什至姑臧。肇自远从之。什嗟赏无极。及什适常安。肇亦随焉。姚兴命肇与僧睿等入逍遥园助详定经论。肇甚才慧。以为像季去圣久远文义舛杂。先旧所解时有乖谬。及预详译咨禀罗什。所悟更多。因出大品之后。肇便着般若无知论。出二千言。竟以呈什。什读称善。乃谓肇曰。吾解当不谢子辞敢相挹。时庐山隐士刘遗民。见肇此论。乃叹曰。不意方袍复有平叔。因以呈远。远乃抚机叹曰。未尝有也。因共披寻玩味更存往复。遗民乃致书于肇曰。顷餐徽问有怀遥仰。岁末寒严体中何如。音寄壅隔用增悒蕴。弟子枕痾草泽常有弊瘁。愿彼大众康和外国法师休愈不。去年夏末见上人般若无知论。才运清俊旨中沈允。推步圣文婉然有归。披味殷勤不能释手。真可谓浴心方等之渊悟怀绝冥之肆。穷尽精巧无所间然。但闇者难晓犹有余疑。今辄条之如别。愿<a>从容</a>之暇粗为释之。肇答书曰。不面在昔伫想用劳。得前疏并问披寻反覆。欣若暂对凉风。戒节顷常何如。贫道劳疾每不能佳。即此大众寻常。什法。师休胜。秦主道性自然天机迈俗。城堑三宝弘道是务。由使异典胜僧自远而至。灵鹫之风萃乎兹土。领公远举乃是千载之津梁。于西域还得方等新经二百余部。什师于大寺出新至诸经。法藏渊旷日有异闻。禅师于瓦官寺教习禅道。门徒数百。日夜匪懈。邕邕肃肃。致自欣乐。三藏法师于中寺出律部。本末精悉若睹初制。毗婆沙法师于石羊寺出<a>舍利</a>弗毗昙。梵本虽未及译。时问中事发言新奇贫道一生猥参嘉运遇兹盛化。自不睹释迦泥洹之集。余复何恨。但恨不得与道胜君子同斯法集耳。称咏既深聊复委及。然来问婉切难为郢人。贫道思不关微兼拙于华语。且至趣无言。言则乖趣。云云不已竟何所论。聊以狂言示詶来旨也。后着不真空论物不迁论等并注维摩及制诸经论序。并传于世。及什亡后追悼永往翘思弥励。乃着涅槃无名论。其辞曰。经称有余无余涅槃者秦言无为。亦名灭度。无为涅槃者取乎虚无寂漠妙绝于有为。灭度者言乎大患永灭<a>超度</a>四流。斯盖镜像之所归。绝称之幽宅也。而曰有余无余者。盖是出处之异号。应物之假名。余尝试言之。夫涅槃之为道也。寂寥虚旷不可以形名得。微妙无相不可以有心知。超群有以幽升。量太虚而永久。循之弗得其踪。迎之罔眺其首。六趣不能接其生。力负无以化其体。眇漭恍惚若存若往五目莫睹其容。二听不闻其响。冥冥窈窈谁见谁晓。弥沦靡所不在。而独曳于有无之表。然则言之者失其真。知之者反其愚。有之者乖其性。无之者伤其躯。所以释迦掩室于摩竭。净名杜口于毗耶。<a>须菩提</a>唱无说以显道。释梵绝听而雨花。斯皆理为神御。故口为缄默。岂曰无辩。辩所不能言也。经曰。真<a>解脱</a>者离于言数寂灭永安。无终无始。不晦不明。不寒不暑。湛若虚空。无名无证。论曰。涅槃非有亦复非无。言语路绝心行处灭。寻夫经论之作岂虚构哉。果有其所以不有。故不可得而有。有其所以不无。故不可得而无耳。何者本之有境则五阴永灭。推之无卿则幽灵不竭。幽灵不竭则抱一湛然。五阴永灭则万累都捐。万累都捐故与道通同。抱一湛然故神而无功。神而无功故至功常在。与道通同故冲而不改。冲而不改不可为有。至功常在不可为无。然则有无绝于内。称谓沦于外。视听之所不暨。四空之所昏昧。恬兮而夷。泊焉而泰。九流于是乎交归。众圣于此乎冥会。斯乃希夷之境太玄之乡。而欲以有无题牓标其方域。而语神道者不亦邈哉。其后十演九折。凡数千言。文多不载。论成之后上表于姚兴曰。肇闻天得一以清。地得一以宁。君王得一以治天下。伏惟陛下睿哲钦明。道与神会。妙契寰中。理无不统。故能游刃万机弘道终日。化被苍生垂文作范。所以域中有四大王居其一焉。涅槃之道。盖是三乘之所归。方等之渊府。眇[漭-廾+卉]希夷。绝视听之域。幽致虚玄。非群情所测。肇以人微猥蒙国恩得闲居学肆。在什公门下十有余年。虽众经殊趣胜致非一。涅槃一义常为听先。但肇才识闇短。虽屡蒙诲喻犹怀漠漠。为竭愚不已亦如似有解。然未经高胜先唱不敢自决。不幸什公去世。咨参无所。以为永恨。而陛下圣德不孤。独与什公神契目击道存。决其方寸。故能振彼玄风以启末俗。一日遇蒙答安成侯嵩问无为崇极。颇涉涅槃无名之义。今辄作涅槃无名论。有十演九折。博采众经托证成喻。以仰述陛下无名之致。岂曰开诣神心穷究远当。聊以拟议玄门班喻学徒耳。若少参圣旨愿敕存记。如其有差伏承旨授。兴答旨殷勤备加赞述。即敕令缮写班诸子侄。其为时所重如此</p>
<p>
	　　二秦众经录目一卷</p>
<p>
	　　右一卷。沙门释僧睿撰。睿魏郡人。少出家甚敏利。为僧贤弟子。年二十二博通经论。尝听僧朗法师讲放光经。屡有讥难。朗与贤有濠上之契。朗谓贤曰。睿比格难吾累思不能通。可谓贤贤弟子也。后至关中遇罗什译经。并得参预。秦司徒公姚嵩深相礼重。姚兴问嵩睿公何如。嵩答。实邺卫之松柏。兴敕见之。欲观其才器。睿风韵[宋-木+注]隆含吐彬蔚。兴大赏悦即敕给俸吏力人舆。兴谓嵩曰。乃四海之标领。何独邺卫之松柏。什后出成实论令睿讲之。什谓睿曰。此诤论中有七处文破阿毗昙。而在言小隐。若能不问而解。可谓英才。至睿启发幽微。果不咨什而契然悬曾。什叹曰。吾传译经论得与子相值。无所恨矣。弘赞经法常回此善愿生安养。每行住坐卧不敢正背西方。其后告终合掌而卒。同寺咸见五色光从睿房出云</p>
<p>
	　　释驳论一卷</p>
<p>
	　　右一卷。沙门释道恒撰。恒蓝田人。年九岁时。曾戏于路。隐士张忠见而嗟曰。此小儿有出人之相。在俗必有辅政之功。处道必能光显佛法。恨吾老矣不得见之。恒少失二亲。事后母以孝闻。家贫无蓄。常手自书缋以供赡奉。而笃好经典学兼宵夜。至年二十后母又亡。行丧尽礼服毕出家。又游刃佛理多所通达。学该内外才思清敏。罗什入关即往修造。什大喜之。及译出众经并助详定。时恒有同学道标。亦雅有才力。当时擅名。与恒相次。秦主姚兴以恒标二人神气俊朗有经国之量。乃敕尚书令姚显令敦逼恒标罢道助振王业。又下书恒标等曰。卿等皎然之操。实在可嘉。但君临四海治急须才。今敕尚书令显令夺卿等法服助翼赞时世。苟心存道味宁系白黑。望体此怀不以守节为辞也。恒标等答曰。奉去月二十八日诏令夺恒标等法服。承命悲怀五情失守。恒标等才质闇短染法未深。缁服之下誓毕身命。并习佛法不闲世事。徒废非常之业。终无殊异之功。昔光武尚能纵严陵之心。魏文容管宁之操。抑至尊之高心遂匹夫之微志。况陛下以道御物兼弘三宝。愿鉴元元之情。垂旷通物之理也。兴又致书于什[契-大+石]二法师曰。别已数旬每有倾想。渐暖比休泰耳。小虏远举更无处分。正有愦然耳。顷万事之殷须才以理之。近诏恒标二人令释罗汉之服寻大士之踪。然道无不在。愿法师等助以喻之。什[契-大+石]等答曰。盖闻太上以道养民而物自是。其复有德而治天下。是以古之明主。审违性之难御。悟任物之多因。故尧放许由于箕山陵。让放杖于魏国。高祖纵四皓于终南。叔度辞蒲轮于汉岳。盖以适贤之性为得贤也。今恒标等德非圆达分在守节。少习玄化伏膺佛道。至于敷析妙典研究幽微。足以启悟童稚助化功德。愿陛下放既往之恩纵其微志也。兴后频复下书。阖境救之。殆而得勉。恒乃叹曰。古人有言。益我货者损我神。生我名者杀我身。于是窜影岩[坚-臣+(虍-七+(一/谷))]毕命幽薮。蔬食味禅缅迹人外。故着释驳论及百行箴云</p>
		

	
	

		</div></div><hr><script charset='utf-8' src='../../js/footer.js'></script></body></html>