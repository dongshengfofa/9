<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，释鉴稽古略续集' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>释鉴稽古略续集</center></div><div class='fo'><center>经文出处:来自无量光明网</center><br/><br>
			<p style="text-align: center">第一卷 第二卷 第三卷</p>
<p>　　<strong>释鉴稽古略续集</strong> (一)</p>
<p>　　续刻释氏稽古略序古可稽乎。曰乌乎可。古不可稽乎。曰乌乎不可。威音以后今日以前。成住坏空。有而不有。日月光华。旦而复旦。日劫无凭。何况今古矣。其中圣贤隐现。应缘示感。如月在水。了不可执。乃有人焉。追往烈。订遗踪取已散之尘。而编之而续之。是绘梦也。是图影也。然而纪往开来。阐微昭信。俾古德之迹。炳然如天汉之昭回。而其所以迹者。繇是而可悟焉。未易忽也。往参真寂先师。授予以宝洲稽古略曰。法门源流尽在斯矣。予受而卒业。约而不遗。核而有则。释氏之紫阳漂水也。然而流行勿远渐就晦翳。恒惧遗文湮没。致昔人编摩叙述之苦心。若存若亡隐而勿着。名山之藏讵能无慨乎哉。戊寅春王。构小庵于古杏溪。延幻师主之。雨晨月夕。相与沉吟。梵册寄怀。恺乐陶陶如也。一日偶理前说。幻师谓。宜重加绣黻。以待来者。初以传述旧闻。已乃兼举未备。附以胜国暨皇明法苑事迹。勒成一书。宝洲之业复光着若发蒙矣。后之揽此者。应化之殊祥奇表。往哲之妙道奇功。以迨我皇祖列宗冥苻玄契。显扬正觉。以不思议之理。成大有为之运。开卷厘然。昭兹云日。俾夫怀疑者起信。论世者可征。考事者寻微。览迹者悟本。所以嘉惠来学。匪曰小补之矣。而岂徒掇叙事之华。增多闻之障。云已渡而摹其悠扬。波已逝而貌其翻涌乎哉崇祯戊寅岁朱明月佛出世日。蘧庵<a>居士</a>严尔圭谨序</p>
<p>　　续集稽古略叙尝言。为僧而不兼外学。懒而愚。非博也。难乎其高。为儒而不究内典。庸而僻。非通也。乌乎其大。株守而弗移。自画而无进。空腹高心拘墟朿教。终贻笑于大方也已矣。试观古昔之博硕钜公渊宏开士。谁不出入于内外典章。<a>圆融</a>淹贯。张天觉云。吾因<a>学佛</a>然后知儒。妙莲经云。治世语言皆顺<a>正法</a>。群茸酿蜜众味和[羔/火]。匪能博涉而通研。宁识殊岐而一诣哉。然古今传记之作。各有所专。国史则遗<a>佛教</a>。禅编则略世缘。无怪乎。二宗学者之非博非通也。有元名衲华亭念常。所集<a>佛祖</a>通载。兼系历朝纲纪。继此职里高僧宝洲。释鉴稽古一书。备列皇王政治贤圣风规佛祖源流法门轨则。编年叙世一贯无遗。俾夫简阅之者。其犹瞻象阙而躔度详明。探龙宫而珠玑毕聚。富哉此书。无分儒释。宜家贮而户蓄。枕宝而袖珍者焉。奚特名山藏为哉。杏溪大参蘧庵严翁。乘大愿轮不忘付嘱弘通之莂。抽资重刻。冀广流传。(不慧)寓幻其庐。备员校订。因并缉辑元世熙朝两代事迹。缵承其后。庶见古今上下之道脉。连持世与出世之宗猷。踵接拟兹续貂之尾。盖不欲为最后断佛种之人。绘空摹影。以俟来哲观感兴起。联辉续焰。以无穷焉耳时皇明崇祯龙。集着雍摄提格。月届蕤宾。敦牂令节寿光<a>比丘</a>大闻薰沐撰</p>
<p>　　归安杏溪蘧庵比丘大闻幻轮汇编蘧庵居士严尔圭较梓</p>
<p>　　元</p>
<p>　　自太祖成吉思皇帝。于宋宁宗开禧二年丙寅岁。法天启运。称圣武年号。建大蒙古国号。都和林云上都。至理宗绍定二年己丑。太宗嗣位。至淳祐六年丙午定宗嗣位。至淳祐十一年辛亥。宪宗嗣位。至开庆元年己未。庆宗嗣位。至景定元年庚申岁。世祖登基称中统。至甲子改元至元。历六世五十九年。今从世祖甲子元年叙起</p>
<p>　　世祖成宗武宗仁宗英宗泰宗明宗文宗宁宗顺宗</p>
<p>　　世祖</p>
<p>　　名忽必烈。宪宗同母弟也。以庚申岁嗣位。己卯岁灭宋。袭统一十六年。寿八十而崩帝仁明英武屡立大功。好征远夷。连年用兵。悉皆臣服。遂混一区宇。文臣如许衡姚枢等。谋谟庙堂。武将如伯颜董文炳等。攻城略地大阐嘉猷。制礼作乐民物阜康。古未有也(<a>元史</a>)</p>
<p>　　甲子至元元年大宋景定五年秋七月彗出柳。其光烛天长数十丈。自四更见东方。日高始灭是岁八月。刘秉忠请定都于燕。世祖从之。诏修营宫室城池。以燕京为中都。改元大赦设会度僧。诏请国师扮弥达癹思。登座授秘密戒八月拜光禄大夫太保。参领中书省事。制曰。长生天气力皇帝圣旨咨尔。刘秉忠气刚以直学富。而文虽晦迹于空门。每潜心于圣道。朕居藩邸卿实宾僚。侧闻高谊余二十年。出从遐方几数万里。迨予嗣服。须汝计安。不先正名。何以压众。宜崇师位兼总政机。可特授光禄大夫太保。参领中书省事。卿其勉辅朕躬。率先乃属察朝夕之勤惰。审议论之是非。凡有施为并听裁决。伫看成绩别示宠章准此(通载)以伯颜为中书左丞相。伯颜凝重寡言诸曹白事。有难决者。伯颜一二语断之。省中詟服以为真宰辅(元史)</p>
<p>　　乙丑至元二年大宋咸淳元年去年十月理宗崩。度宗嗣位。事迹见于前书兹不录</p>
<p>　　春正月朔日有食之五月刘秉忠参领中书省事。既入拜以天下为己任。知无不为。世祖咨以治天下之大经养民之良法。秉忠条上祖宗旧典。参以古制之宜于今者。世祖善之。命下之日纲举目张。一时人材咸见录用。文物灿然一新(元史)召许衡至命中书省议事。丞相安童时年二十一素闻衡名心慕之。及见于行馆既还叹服日访以政事(元史)世祖闻张德辉之名召见。参议中书省事。辉以圣贤<a>道德</a>之奥。修身治国之方。古今治乱之繇。详陈于帝。俾教胄子学官。内外焕然一新</p>
<p>　　丙寅至元三年宋咸淳二年佛教东被震旦。至此已一千二百年矣</p>
<p>　　丁卯至元四年宋咸淳三年宋帝诣太学谒<a>孔子</a>。行舍菜礼。以颜回曾参孔伋孟轲配享。升颛孙师于十哲许衡陈时务五事。一曰立国规模。二曰中书大要。三曰为君难以践言。四曰农桑学校。五曰慎微上嘉纳之。乞归乡里许之(史)</p>
<p>　　佛国禅师师讳至温。字其玉。号全一。谥佛国普安。刑州郝氏子也。礼辨庵讷公披剃。佐无还富公于万寿。参万松为侍者。既而太保刘公为世祖知遇。荐师召语大悦将授以官。弗受曰。天下<a>佛法</a><a>流通</a>。臣僧之愿富贵非所望也。宪宗命海云主释教。诏天下作资戎会。师持旨宣布中外。而辅成之。刘公卫承制锡师兹号。总摄诸路僧尼之事。师锐意卫教。僧众赖之。后纳印辞职。是年五月十一日。以疾终于桓州之天宫。西向右胁而化。当暑仪容如生。更有异香。火浴心口牙不坏。掊地数尺犹得<a>舍利</a>。寿五十一。腊四十。学士虞集撰碑(通载)</p>
<p>　　戊辰至元五年宋咸淳四年元阿术刘整围宋襄阳。知府吕文焕告急谢枋得论云。官为宰相。可以生杀废置人。官为台谏。可以弹驳荣辱人。官为国子监。可以考校去取人。此三等谓之系籍圣贤也(史)</p>
<p>　　己巳至元六年宋咸淳五年二月帝师癹思巴。制蒙古字成颁行天下。宋之常州鸡翼生距</p>
<p>　　庚午至元七年宋咸淳六年诏请胆巴金刚上师。住持仁王寺普度僧员</p>
<p>　　帝师苾刍癹思巴。说根本有部<a>出家</a>羯摩仪轨。亲制序曰。原夫赡部嘉运。至第四佛释迦文如来遗教利见也。大元御世。第五主宪天述道仁文义武大光孝皇帝登极也。天资福慧谛信内乘。普使万邦咸归一化。虽敷天垂拱而至治无垠。眷支那弘道。而在躬不息。欲以自佛相承师资继踵。迄今不替正戒仪轨。为从善行人一一恒持。精练三业坚守四仪。此实圣皇匡正佛法之睿旨也云云(通载)廉希宪立朝谠正。世祖令受帝师僧八思马戒。希宪对曰。臣已受孔子戒。上曰。汝孔子亦有戒耶。对曰。为臣当忠为子当孝。是也</p>
<p>　　辛未至元八年宋咸淳七年十一月始建大元国号。取易乾元之义。始兴蒙古学校。从太保刘秉忠请也以许衡为学士。衡每谓书中无疑看得有疑。有疑即看得。无疑方是有功。衡之教人也。必因其所明。开其所蔽。而纳诸善时其动息。而弛张之慎其萌蘖。而防范之日渐月渍。不自知其变也。日新月盛不自自知其化也。又为学者。治生最为先务。又言。士君子当以农桑为生</p>
<p>　　壬申至元九年宋咸淳八年宋少傅叶梦鼎辞归秦。愿励精寡欲收人心固邦本。又云。廉耻事大。死生事小。扁舟径返</p>
<p>　　盘谷禅师号丽水。海盐人。师貌不扬。而志气超迈博览经史。性耽山水之乐。至元中游五台峨嵋伏牛少室名山胜地。尝云。足迹半天下。诗名满<a>世间</a>。时附马高丽沈王。闻师德望具书聘。讲华严大意于杭之慧因寺。师展四无碍辩。七众倾伏。王大悦。声价益重。后至松郡精舍勤修净业。日课弥陀佛号。年七十余。无疾预告以时。端坐而寂。有游山诗集三卷。行世(高僧传)</p>
<p>　　癸酉至元十年宋咸淳九年元围襄阳日久。二月破樊城。都统范天顺叹曰。生为宋臣。死当为宋鬼。即所守处缢死许衡还至怀孟。简绝人事。常居山下。勤以自治。公爱兼尽不严而整。闺门之内若朝廷。然夫妇相待如宾。丧祭一遵古制。怀孟化之(史)</p>
<p>　　甲戌至元十一年宋咸淳十年七月宋度宗崩。太子少帝嗣立年四岁。八月大霖雨天目山崩。水涌溺死无算是年八月刘公薨。赠仪同三司太傅谥文贞。制曰。臣以忠孝而事上贵输献纳之诚。上以礼义。而遇臣思笃始终之爱。视死之日犹生之年。故光禄大夫太保刘秉忠。学窥<a>天人</a>识贯今古。邃冲而有守。安静而无华。昔侍潜藩稔闻高论。适当三接之际。恳上万言之书。盖将举天下而措诸安。以戒为人主者过于杀。朕服嗣而伊始。卿尽力以居多。盖得卿实契于朕心。而朕悉知于卿意。事皆有验。人匪他求。周旋三十年不避其艰。剀切数百奏。各中其理。共成庶政。方图任于旧人谁谓旻天。不整遗于一老。兴言及此。何日忘之。载惟台辅之尊。厥有泉扃之贲。是用锡之纶命。峻一品之尊阶。遂以衮衣。蹑三槐之正位。复加显号允答殊勋。惟尔英灵识予哀宠。可赠太傅谥文贞(通载)</p>
<p>　　刘文贞公讳秉忠。字仲诲。瑞州刘季村人。礼天宁虚照禅师披剃为僧。后游云中住南堂寺。同海云禅师北觐。谒世祖於潜邸。一见应对称旨。自是屡承顾问公献书。陈时事所宜者数十条。凡万余言率皆尊主庇民之事。上嘉纳之。从上征伐方便救护。全活甚众。及上正位宸极。创定朝仪立官制。改元建号。一切所当施设。时物之宜皆公所草定。公斋居蔬食终日澹然。是年八月壬戌端坐而薨。享年五十有九。自幼好学至老不衰。虽位极人臣不异平昔。上谓左右曰。秉忠事朕三十年。小心慎密。其阴阳术数之精。占事知来若合符契帝命史天泽伯颜。帅师南征。召谕之曰。古之善取江南者。惟曹彬一人。汝能不杀是吾曹彬也史天泽真定人。身长八尺音如洪钟。善骑射。出入将相五十年。柱石四朝师表百辟。为开国元臣。人方郭子仪曹彬云。年七十四。谥忠武</p>
<p>　　乙亥至元十二年宋德祐元年宋恭宗改元德祐在位二年。元兵执之北行殂于沙漠江西提刑文天祥起兵勤王。其友止之。天祥曰。国家养育臣庶三百余年。一旦有急征天下兵。无一人一骑赴者。吾深恨之故。不自量欲以身狥。庶天下忠臣义士。将有闻风而起者。义胜者谋立。人众者力济。如此则社稷可保也。天祥性豪华自奉甚厚。至是痛自抑损。尽以家资为军费。每与宾僚语及时事。辄抚几流涕言曰。乐人之乐者忧人之忧。食人之食者死人之事。闻者莫不为之感动湖南提刑李芾遣兵入援。发壮士三千人使将将之。勤王后谥忠节行人郝经。使宋被留一十六年。撰集诸书。至是归燕卒。谥文忠宋诏张世杰总督诸军。后与陆秀夫陈宜中。航海以狥国难溺死有二星斗于中天。一星陨六月朔日有食之。既昼晦如夜</p>
<p>　　丙子至元十三年宋德祐二年五月宋端宗立。改元景炎后。航海崩于岭南之岗州</p>
<p>　　二月日中有黑子。大如鸡卵。相荡久之丞相文天祥常言。国亡与亡此男子心。元人以天祥北去钱塘江潮三日不至。时元军分驻江沙上。杭人方幸之。而潮汐不至三月元伯颜。入临安建大将旗鼓。受宋帝及太后庶僚。趍赴京入觐姚枢仁恕恭敬。未尝疑人之欺。凡有与谋者必忠告。人莫不敬之。时以为翰林学士。宋侍从之臣及士子。至上都皆令枢随学行而官之</p>
<p>　　丁丑至元十四年宋景炎二年封宋主为瀛国公。令往脱思麻路。习学梵书西番字经全后于正智寺为尼</p>
<p>　　建大圣万安寺廉希宪官至平章。伯颜谓之宰相中真宰相男子中真男子。世以为名言。至是卒</p>
<p>　　戊寅至元十五年宋祥兴元年宋帝昺立改元祥兴。在位二年后航海至厓山。张世杰与元战败。陆秀夫抱之沈海正月朔旦。广设大会以斋僧众。大赦天下。玉泉等五老蒙恩得度有大星。南流陨海中。小星千余随之。声如雷。数刻乃止</p>
<p>　　己卯至元十六年二月宋亡。宋自太祖起至帝昺。通三百二十年</p>
<p>　　文文山姑苏人。讳天祥。为宋状元丞相封信国公。有忠孝大节。被执目击厓山。有诗哀悼(不录)又歌曰。飓风起兮海水飞噫。文武尽兮火德微噫。鹰鹯相击兮靡所施噫。鸿鹄欲举兮将安归噫。棹歌中流兮任所之噫。独抱春秋兮莫我知噫又正气歌曰。天地有正气杂然赋流形。末云。顾彼耿耿在。仰视浮云白悠悠。我心忧苍天曷有极。哲人日已远。典刑在宿昔。风檐展书读古道照颜色零丁洋诗。辛苦遭逢起一经。干戈落落四周星。山河碎碎水漂絮。身世浮沉风打萍。惶恐滩头说惶恐。零丁洋里叹零丁。人生自古谁无死。留取丹心照汗青过金陵草舍离宫。转夕晖孤云飘泊欲何依。山河风景原无异。城郭人民半已非。满地芦花和我老。旧家燕子傍谁飞。从今别却江南路。化作啼鹃带血归后至临终<a>从容</a>谓吏卒曰。吾事毕矣。南向拜而死。年四十七。其衣带中有赞曰。孔曰成仁。孟曰集义。惟其义尽所以仁至。读圣贤书所学何事。而今而后庶几无愧平生作文未尝属草。有指南集吟啸集。有集杜诗百首等行世建司<a>天台</a>于大京立安乐堂。疾者医之。饥者廪之。死者葬之</p>
<p>　　庚辰至元十七年六月。新历成赐名授时。明年始颁行天下。遣使穷黄河之源。由星宿海至昆仑山。始抵其地窦默为人乐易。平居未尝一言方人。官至学士至是卒。谥文正</p>
<p>　　帝谕真金太子曰。伯颜文武全才。汝勿以常人遇也许衡临终语其子曰。我平生为虚名所累。不能辞官。是年卒。谥文正</p>
<p>　　帝师入寂癹思八为大元帝师。是年十一月二十二日示寂。年四十二岁。上闻不胜震悼。追怀旧德建大窣堵波于京师。实藏真身舍利。轮奂金碧无俦。学士王磐奉敕述行状曰</p>
<p>　　皇天之下。一人之上开教宣文辅治大圣至德普觉真智裕国。如意**法王。西天佛子。大元帝师。班弥怛拔思癹帝师。乃土波国人也。生时诸种瑞应具详家谱。初礼伯父萨师加哇为师。秘密伽陀一二千言。过目成诵。七岁演法。辨博纵横犹不自足。复遍咨名宿。钩玄索隐尽通<a>三藏</a>。年十五。世祖皇帝龙德渊潜。师知真命有归。驰驿径诣王府。世祖官闱东宫。皆秉授戒法。特加尊礼。年二十。释道订正化胡经。宪宗皇帝诏师剖析是非。道不能答。自弃其学。上大悦。年二十二。世祖登极。建元中统尊为国师。授以玉印。任中原法主。统天下教门。辞帝西归未[其/月]月召还。年三十一。时至元七年。诏制大元国字。师独运摹画作成。称旨即颁行朝省郡县。遵用迄为一代典章。升为帝师。更赐玉印。统领诸国释教。旋又西归。至元十一年。专使召之抵京。王公宰辅士庶。离城一舍结大香坛。设大净供罗拜迎之。万众瞻礼若一佛出世。为真金太子。设彰所知论五篇。存藏行世</p>
<p>　　彰所知论帝师为太子。说佛智大师沙罗巴译初器世界品。备载大地及水火风轮妙高七金四洲轮围日轮月轮星宿宫<a>三界</a>诸天等。次情世界品。备列<a>地狱</a>饿鬼旁生人道修罗天道成住坏空四劫始终之相。及释迦祖承历代轮王之事。后<a>道果</a>无为五法等</p>
<p>　　辛巳至元十八年十月。命僧道二家辨析。特奉圣旨云云。除道德经是老子真实经旨。其余皆后人造作。差官尽行烧毁</p>
<p>　　壬午至元十九年。处士刘因天资绝人。日记千百言。过目成诵。爱诸葛孔明静以修身之语。表其扁曰静修。征为赞善不受</p>
<p>　　癸未至元二十年</p>
<p>　　甲申至元二十一年正月六日。大赦天下。并下轻刑之诏</p>
<p>　　乙酉至元二十二年。圣旨焚毁诸路伪造道藏经。书事于石。碑记甚悉。圣旨禁断道藏伪经下项。见者悉应便宜收取</p>
<p>　　化胡经犹龙经圣纪经西升经出塞经明真辨伪经九天经赤书经上清经南斗经玉纬经十二虚无经纪胜赋辨仙论龁邪论三破论太上实录青阳官记玄九内传帝王师录三天列记十异九迷论历代应现图佛道先后论钦道明证论辅政除邪论谤道释论十山论辟邪归正论藏天隐月经赤画度命经历代帝王崇道记三教根源图混元生三清经混元实录灵宝四十二生经高上内传楼观先生内传五公问虚无经(通载)</p>
<p>　　圣旨就大都大愍忠寺。焚烧道藏伪经。命大都报恩禅寺林泉长老下火。谢恩毕拈香云。佛心天子愍众生。恐堕三涂邪见坑。个里了无偏党处。就中朱紫要分明。所以道圣鉴无私。天机莫测。既来颂德敢不酬恩。此香端为祝延当今皇帝云。伏愿金轮与法轮并转福越三祇。舜日共佛日齐明寿延亿劫。次举火云。忆昔当年明帝时。曾凭列焰辨妍媸。大元天子续洪范。显正摧邪谁不知(文长不悉)。遂以火炬打一圆相。云诸仁者只如三洞灵文。还能证此火光三昧。也无。若也于斯会得。家有北斗经。枉教人口不安宁。其或未然。从此灰飞烟灭后。任伊到处。觅天尊。急着眼看。林泉长老从迈。奉敕下火(通载)对道士持论师德。一十七名</p>
<p>　　圆福寺从超奉福寺德亨</p>
<p>　　药师院从伦法宝寺圆胤</p>
<p>　　资圣寺至温大名府明津</p>
<p>　　甘泉山本琏上方寺道云</p>
<p>　　开觉寺祥迈传教寺了询</p>
<p>　　法华寺庆规龙门县行育</p>
<p>　　延寿寺道寿仰山寺相睿</p>
<p>　　资福寺善朗</p>
<p>　　绛州祖圭蜀川元一</p>
<p>　　丙戌至元二十三年。大都道者山云峰禅寺住持如意祥迈长老。奉敕撰辨伪录五卷</p>
<p>　　辨伪录其篇目云。妄立天尊伪。创立劫运年号伪。开分三界伪。随代为帝王师伪。老子出灵宝三洞伪。游化九天伪。偷<a>佛经</a>教伪。老君结气成字伪。周文王时为柱下史伪。前后老君降生不同伪。三番作佛伪冒名僭圣伪。合气为道伪。偷佛神化伪。辨说渊博具如通载</p>
<p>　　如意禅师讳祥迈。博通内外典章。洞彻渊微理致。住持名都巨刹。应旨撰辨伪录五卷。制伏允惬有弘传序注。载法华要解</p>
<p>　　丁亥至元二十四年</p>
<p>　　戊子至元二十五年正月二十一日大赦天下</p>
<p>　　云峰和尚师住径山。初江淮释教都总统杨辇真迦。集江南禅教诸僧。朝觐登殿对御论禅。宣上竺僧问讲何经。答云。<a>法华经</a>。次问仙林僧讲何经。奏云。百法论。次问师云。禅以何为宗。奏对曰。禅也者净智妙圆体本空寂。非见闻觉知之所可知。非思量分别之所能解(备谈本末)又云。夫禅与教本一体也。禅乃佛之心。教乃佛之语。因佛语而见佛心。譬之百川异流同归于海。到海则无异味(云云)谢恩赐馔</p>
<p>　　吉祥禅师镇江普照寺<a>沙门</a>普喜号吉祥。山东人。精究慈恩相宗。研习唯什师地因明等论。是年世祖创立江淮御讲之所。普照居一。诏师主之。升座外日诵华严大经。以十卷为常课。后入寂茶毗舍利甚伙。建塔丹徒。镇江之民多有图像祠之。称为吉祥古佛云</p>
<p>　　玉岗法师杭州下竺蒙润子玉岗海盐人。古源清法师之甥。竹堂传法师之高足也。生时母感异梦。礼伽蓝土偶皆仆。修观音忏而心疾即愈讲法华。而屠沽易业居风篁岭。专精<a>念佛</a>修法华光明大悲<a>净土</a>。以七七为期甚多。后示<a>弟子</a>止观安心之法。称佛而逝</p>
<p>　　己丑二十六年正月。抄数天下户计</p>
<p>　　庚寅二十七年秋九月日大赦天下</p>
<p>　　谢叠山枋得。天资严厉雅负奇气风岸孤峭。而以植世教立民彝为任。官至招谕使。宋亡以卜自隐。时征见用力辞书云。大元制世民物一新。宋室孤臣只缺一死。所以不死。以九十三岁之母在堂耳。至燕不食。将行有友张子惠诗。云此去好。凭三寸舌再来。不值半文钱。枋得会其意竟死于驿。平生无书不读。文章高迈奇绝自成一家。读其辞见其心。慷慨激烈可使顽夫廉懦夫立志云。有文章轨范</p>
<p>　　王文忠公王磐。字文炳。广东人。世业农。岁得麦万石。号万石王家。公大肆力于学搜罗经史百氏。文辞宏放荡无涯涘。受业者尝数百人上疏言。天子官门不应入。而入者谓之阑入。由第一门至第二门轻重有差。官至翰林学士卒。时九十三。赠太傅国公。谥文忠</p>
<p>　　辛卯二十八年。平阳地震坏民居。万有八百二十六区。压死百五十人。全太后为尼。瀛国公为僧。有地三百六十顷。例免征租</p>
<p>　　壬辰二十九年。杨恭懿奉元人。初与许衡俱征不起。太子真金令有司。以汉聘四皓故事聘之。考正历法授集贤学士。至是卒</p>
<p>　　癸巳至元三十年。刘文靖。因性不苟合不妄交隐居。教授师道尊严年四十五卒。赠学士谥文靖。所著有四书精要诗集五卷云。皇孙铁<a>木耳</a>总兵北边。召伯颜居大同。皇孙举酒饯之曰。公去何以教我。伯颜举所酌酒曰。可慎者惟此与女色耳</p>
<p>　　云峰入寂杭州径山第四十三代云峰禅师。讳妙高。句之长溪人。从云梦泽公受具戒。首参痴绝冲禅师。次见无准于径山。又见偃溪于育王入室掌藏钥。一日溪举。譬如牛过窗棂。头角四蹄都过了。因甚尾巴过不得。师划然有省。答曰。鲸吞海水尽露出珊瑚枝溪可之。出世南兴大芦。迁江阴劝忠及霅川何山寺。云衲四来三堂皆溢。朝命升蒋山。至元庚辰迁径山两遭回禄。克苦重兴。随觐趍京对御论禅。皇情大悦。赐食寝殿。是年六月初小参训饰学者。十七日说偈而逝。寿七十五。腊五十九。塔于寺西之居顶庵</p>
<p>　　回回孛可献大珠。邀价钞数万锭。帝曰。珠何为当留此钱以周贫者。十月彗星入紫微垣抵斗魁。光芒尺余。凡一月乃灭</p>
<p>　　甲午至元三十一年春正月壬子朔。帝不豫免朝贺。癸酉帝崩于紫檀殿。号世祖圣德神功文武皇帝</p>
<p>　　世祖潜龙时出征西国。好生为任。迷径遇僧。开途受记。由是光宅天下统御万邦。大弘密乘尊隆三宝。迎旃檀瑞像归内宫。安奉万岁山仁智殿。为现世之宝。仍建大圣寿万安寺。供奉令一切人俱得瞻礼定光佛塔毫光发现。帝命开视内有舍利。光耀人目。由是重建宝塔。帝命写金字藏经。轴前图像未定。帝云。此经是释迦如来所说止画说主。庶看诵者知有所自</p>
<p>　　帝诏遍天下。每一岁中。行布施度僧。读<a>大藏经</a>。随处放光现瑞祯祥不一诏讲华严大德。于京城大寺开演。以彰如来之富贵帝设大会七处。放光显示华严七处玄旨帝以金为泥。命僧儒缮写大藏经。一藏贮以七宝琅函。祈流传万世帝以宋朝镇库旃檀方圆丈余。刻为佛像和益人天帝赐讲经僧红<a>袈裟</a>。令<a>说法</a>人与佛无异帝日持数珠。课诵自奉施食</p>
<p>　　帝诏东昌大师演教听之。大悦赐以宝玉柱杖帝颁玉音诏昊天讲主云。因朕在世戒约学徒。究明佛法母令减灭帝命逸林上师。译药师坛法仪轨。为天下消八苦之灾。增无量之寿帝设十万僧会。令十师对御说法。赐白金十锭玉柱杖十根帝诏十高僧内殿供养。帝端居不动。诸大德亦复默然。帝乃云。此是真实功德</p>
<p>　　帝命高僧。重整大藏。分大小乘。再标芳号遍布天下帝命诸山师德。校补弘法寺久远藏经。鼎新严饰以传无穷帝印大藏三十六藏。遣使分赐。归化外邦。皆令得瞻佛日</p>
<p>　　帝印造<a>菩萨</a>戒本千部。流通散施。普令大地众生皆奉如来宝戒帝令诸路高僧。俱赐红黄大衣。传授大戒帝以清凉为真佛境界。建立五大寺为最上<a>福田</a>帝每斋日。以南<a>天竺</a>佛盂。置百味珍羞。澄心观想广修供养</p>
<p>　　帝以如来舍利宝塔。统御刹中一十九所。各颁钱帛广加严饰。大陈供养帝见僧人有过。不加王法。只令阅教忏悔</p>
<p>　　帝以天下寺院田产二税。尽行蠲免。普令缁侣安心办道天下寺院山林树木。遍谕玉音严加护持。毌令斫伐。以严佛圣境界</p>
<p>　　帝告群臣云。朕以本觉无二真心。治天下国家帝闻五教义曰。顿教即心是佛。诸佛境界。凡夫不修。如何得到帝命两土名德。对辨经教一一无差。帝曰。积年疑滞今日决开帝颁圣旨谕一切僧人。不拣甚么差役休当。遵依释迦佛道子行持</p>
<p>　　宋太后削发为尼。诵经<a>修道</a>。帝深加敬仰四事供养。宋主以王位来归学佛<a>修行</a>。帝大悦。命削发为僧。讨究大乘明即佛理。宋室宫人皆祝发为尼。帝曰。三宝中人也。命归学佛修行。供送衣粮</p>
<p>　　帝问帝师。施食至少。何能普济无量幽冥。帝师云。佛法<a>真言</a>力犹如饮马珠帝命帝师斋竟。天雨金花缤纷而下。帝曰。何故有此祥瑞。帝师曰。陛下心花内发。天雨金花赞叹</p>
<p>　　蜀僧元一游西天回朝。献玉石佛像贝多叶经。帝问云。西天佛有么。元一奏云。当今东土生民主。何异西天悉达多帝问元一。道家徒众何以少。如来徒众何以多。元一云。富嫌千口少。贫恨一身多帝问元一云。和尚还涉世缘否。奏云。不知法故犯。知法了应无</p>
<p>　　帝问拣坛主云。何处有佛。拣奏云。我皇即是佛。帝云。朕如何是佛。拣云。杀活在于手。乾坤掌上平帝年八十岁乃云。与释迦如来同寿不为天矣帝崩。灵驾经宣德。现大圆光周遍天界合境。僧俗悉皆瞻礼。盖显古佛示现之作用耳(以上出弘教集具见佛祖通载)</p>
<p>　　夏四月。皇孙铁木耳即位得玉玺。其文曰。受命于天既寿永昌宋处士铉翁年逾八十。诏赐金币皆不受。至是卒伯颜深沉有谋略善断。诸将仰之若神明。可谓一代之良将。世祖崩。百官总已以听。握剑立殿陛。陈祖训宣顾命。述所以立帝之意。辞色俱厉诸王股憟。趍拜位具大臣之风节。至是卒。官至开府仪同三司太傅。录军国重事。封淮安王谥忠武</p>
<p>　　成宗</p>
<p>　　名铁木耳。世祖之孙。太子真金第三子也。世祖崩诸王立之。在位一十三年。寿四十二崩帝承天下混一之后垂拱而治。可谓善于守成。末年连岁寝疾。内则决于宫阃。外则委于大臣。致贼虏等反时有小警。然不至于废坠者。去世祖未远。以成宪具在故也。改元二</p>
<p>　　乙未元贞元年四月。兰州河清上下三百余里。六月江西天水陕西旱饥赈之</p>
<p>　　高峰禅师讳原妙。苏之吴江人。姓徐氏。受业乌戌之密印寺。得法于雪岩钦禅师之门。生于宋嘉熙戊戌。十五出家。十七受具戒。十八习天台教。二十更衣入净慈立死限。三年二十一。请益断桥参雪岩于北涧。住双径得悟。后隐龙须迁双髻至元己卯上天目西峰。入张公洞扁死关。不越户者十五年。学徒参请无虚日。僧俗<a>受戒</a>者几数万人。开山师子大觉二刹。是年乙未腊月朔。焚香说偈告众坐亡。世寿五十七。僧腊四十三。度弟子几百人。塔全龛于死关之内。从治命也。祖雍识师有语录。盛行于世云断桥禅师</p>
<p>　　雪岩禅师讳法钦。五岁出家。十六剃度。十八行脚。十九灵隐。挂塔移单过净慈。一日在天目。殿上行。抬眼见一株古柏。触目省发。从此不疑生不疑死。不疑佛不疑祖。后住道林南明仙居湖州光<a>孝道</a>场仰山北涧诸刹。为无准之嗣。乃高峰之师有语录二卷。行世</p>
<p>　　丙申元贞二年。授嗣汉三十八代。天师张与才为太素凝神广道真人。领江南诸路道教</p>
<p>　　丁酉大德元年春正月。太后幸<a>五台山</a>。初为太后建寺于五台山。至是成。太后因临幸之。为兆民求福二月改元大赦</p>
<p>　　戊戌大德二年。诏以水旱量免租税</p>
<p>　　己亥三年。诏遣使问民疾苦。九月夜有流星如雷</p>
<p>　　庚子大德四年。不忽木。初世祖每闻其言。必叹赏之。以白璧赐之。官至学士平章。至是卒。家贫赐葬。赠鲁国公。谥文贞</p>
<p>　　辛丑大德五年八月。有星孛出东井。历紫微垣天市垣。四十六日灭十月有星大如杯。光烛地自北起分二星。没于危宿</p>
<p>　　三垣天象之开有三垣。一曰紫微垣十五星。在太乙之中。二曰太微垣十星。在轸翼之北。三曰天市垣二十二星。在房星之北</p>
<p>　　壬寅大德六年三月。诏以旱溢为灾。赦天下免其差税三年六月建文宣王庙于京师</p>
<p>　　真觉国师讳文才。号仲华。清水杨氏子。少孤事母。孝性捷敏。于书无所不读。尤邃于性理之学。好古作善吟咏。所禀敦朴若无所知。至于谈接。辞辨莫窥其涯。遍游讲席尽得贤首宗旨。尝曰。学贵宗通言欲会意。以意逆志则得之矣。语言。文字糟粕之余也。岂能开人慧目哉。初隐成纪。筑室树松将欲终焉。故人称曰松堂和尚。世祖降旨令主洛阳白马寺。学者汇至声誉日隆。成宗建大万圣祐国寺于五台。诏求开山第一代住持。帝师迦罗斯巴荐之成宗。即铸金印署师。为真觉国师。师辞曰。越分以居不祥。不肖而行不明。帝师曰此上命也。于是不得已而行。大弘清凉之道。至老无怠。是年九月朔示疾而逝。年六十二。塔于东台之麓。有慧灯集悬谈详略肇论疏等(通载)</p>
<p>　　癸卯大德七年金刚上师讳功嘉葛剌思(此云普喜名间)又名胆巴(此云微妙)西土番人。初侍法王上师。咒诵如流。经科咒式等靡不洞贯。世祖时至此土见上问答。允称中间往返灵应非一。成宗时奏蠲僧家粮税。诏住名刹。宠赉无过。是年五月十八日西逝(通载)</p>
<p>　　金履祥兰溪人。屏居金华山中。作通鉴前编。四书五经各有注疏。授徒许谦以传。抱道自乐不求闻达。学者称仁山先生。谥文安</p>
<p>　　甲辰大德八年二月。有星孛于室度。入紫微垣。约一丈。凡七十六日灭</p>
<p>　　乙巳大德九年四月。大同地震有声如雷。坏庐舍五千余间。压死五千余人。地裂涌水尽黑。漂出松柏朽木。遣使赈之</p>
<p>　　丙午大德十年正月。罢江南白云宗都僧录司。二月暴风大雪雨沙。雨雹如卵</p>
<p>　　丁未十一年正月丙寅朔。帝大渐免朝贺。癸酉帝崩于玉德殿。号成宗完者笃钦明广孝皇帝五月武宗即位</p>
<p>　　武宗</p>
<p>　　讳海山。顺宗答剌麻八剌之长子也。初封怀宁王总兵北边。屡立战功。成宗崩。诸王立之在位五年。寿三十一而崩帝当富有之业。慨然欲创治改法故。其封爵太盛而遥授之。官众赐赉太隆而泛赏之恩溥。至元大德之政。于是稍有变更矣</p>
<p>　　夏六月。以母弟爱育黎拔力八达为太子。追尊考曰顺宗</p>
<p>　　萧[奭*斗]陕西人。力学三十年不求进。擢为太子谕德。疾辞归卒。谥贞敏</p>
<p>　　加封孔子。为大成至圣文宣王诏曰。盖闻。先孔子而圣者非孔子无以明。后孔子而圣者非孔子无以法。所以祖述尧舜。宪章文武。仪范百王。师表万世者也。朕纂承丕绪敬仰休风。循治古之良规。举迨封之盛典。加号大成至圣文宣王。遣使阙里祝以太牢。於戏父子之亲。君臣之义。永惟圣教之尊。天地之大。日月之明。奚罄名言之妙。尚资神化祚我皇元翰林承旨阎复之辞</p>
<p>　　戊申至大元年旃檀瑞像。至是计二千三百年矣</p>
<p>　　天台佛陇修禅寺释可。号宜行。博综台宗。精修止观。听雨偈曰。檐前滴滴甚分明。迷处众生听作声。我亦年来多逐物。春宵一枕梦难成</p>
<p>　　己酉至大二年。敕赐佛国普安禅师塔铭。奎章阁虞集撰(略见世祖丁卯)敕赐乞台萨里神道碑。翰林赵子昂为文云(通载)</p>
<p>　　临济正宗内翰赵孟俯。奉敕撰碑记。其略曰。佛以大智慧破一切有。以大圆觉摄一切空。以大慈悲度一切众。始于不言而至于无所不言。无所不言。而至于无言。夫道非言不传。传而不以言。则道在言语之外矣。是惟佛法最上上乘。如以薪传火。薪尽火传不穷</p>
<p>　　海云大宗师简公。性与道合。心与法宜。细无不入。大无不包。住临济院。能系祖传以正道统佛法。盖至此而中兴焉。又云</p>
<p>　　西云大宗师安公。能嗣其业。据师子座为众演说。闻者赞叹。信者乡风。得者如宝。悟者如空。皇帝万年。正法永传。尚迪后人。弗昧其原(通载)</p>
<p>　　阿沙不花。见帝容色日悴进曰。八珍之味不知御。万金之身不知爱。惟麯蘖是好。姬嫔是耽。是犹两斧伐孤树。未有不颠仆者。帝喜拜相</p>
<p>　　庚戌辛亥四年正月庚申。帝崩于玉德殿。号武宗曲律仁惠宣孝皇帝</p>
<p>　　三月庚寅。皇太子即皇帝位于大明殿。大赦天下。赐高年帛革罢僧道衙行。论曰。望五位以升阶。转二依而就果者。上乘菩萨也。以四向一坐而证成。三生百劫而彰号者。缘觉声闻也。圣贤品级教有明文。惟妙悟自心。入佛知见者千圣尚不为。何阶级之有。末云朝廷尚行于爵秩。释子乃兢于官阶。官阶无尽期。贪爱无满分。胡不养其妻子跪拜君亲。何异织女七襄牵牛负轭者哉。识达于此无取焉。不空三藏深于大教有功。授宫犹愧滥污。今何人欲假名器哉</p>
<p>　　仁宗</p>
<p>　　讳爱育。黎拔力八达顺宗次子。武宗同母弟也。武宗以帝为皇太子。武宗崩遂嗣位。在位十年。寿三十六帝天性慈孝聪明恭俭。通达儒术爱养民力。孜孜为治一。遵世祖成宪。为盛德守文之主</p>
<p>　　壬子皇庆元年。帝论曰。御史台是一时公论。国史院是万世公论也五月禁诸王。毌得以农时出猎扰民。至十月方许猎</p>
<p>　　癸丑皇庆二年。帝曰。善人乃可为宝善人用则百姓安。兹国家所宝帝以久旱宫中焚香默祷。遣官分祷诸祠。甘雨大注承旨李孟言。人主之柄在刑赏。赏一善而天下劝。罚一恶而天下惩。又言。僧道既为出世法。何与官府罢僧道官御书秋谷二字以赐。建崇文阁于国子监。以宋儒周敦颐程灏程颐张载邵雍司马光朱熹张栻吕祖谦及故中书许衡。从祀孔子庙庭</p>
<p>　　甲寅改元延祐元年诏科场。以经义取士。庶得真儒之用。而治道可兴也。敕各省专意访求遗逸。苟得其人。先以名闻。后致之</p>
<p>　　佛智法师沙罗巴观照。依癹思巴帝师薙染。习诸部灌顶法。又从着赤上师学大小乘。时刺温卜善秘密教。为世所称。投之尽得其道。所以善吐番音。兼解诸国文字。后因迦罗思巴帝师荐于世祖。命译中国未备显密诸经各若干部。辞旨明辨。特赐大辨广智之号。后加弘教佛智三藏法师之称。授师为江浙等处释教都总统。帝亲劳送之。皇太子诸王尝问法要。所译之经朝廷皆刊行。是年十月五日示疾。赐钞万缗。敕太尉沈王视医药。谢却之竟面佛坐逝。帝悼之赐给葬。遣使驰驿。送归故里建塔(高僧传通载)</p>
<p>　　普觉法师姓赵氏。讳英辨。号普觉。弱冠受具戒。得慈恩宗于柏林潭法师。出世于秦州景福寺。其道大振声驰四表。摧伏异见树正法幢。而其资性真纯。如玉含璞不加雕绘。人爱重之。致于悍卒武夫亦能敬其。为无佛世之佛也。世祖闻其高风。降旨旌异。是年六月庚戌无疾辞众坐寂。焕异景于易箦之夕。标奇迹于火化之余。塔于普觉寺之后。阅世六十有八。腊六十有一(佛祖通载)十一月京师旱疫。帝问弭灾之道。学士程钜夫举汤禳桑林事以对。帝曰。此实朕之责也。赤子何罪。明日大雪。以西僧作佛事。疏放罪囚</p>
<p>　　乙卯延祐二年正月。诏遣宣抚使。分十二道。问民疾苦。黜涉官吏五月秦州山移十一月彗见紫微垣赦天下</p>
<p>　　丙辰延祐三年。礼公哥罗斑藏卜为帝师</p>
<p>　　赖禄孙负母避乱。盗至守母不去。事闻特赐旌表</p>
<p>　　敕建旃檀瑞像殿翰林承旨。程钜夫撰记。其略曰。盖闻。道非有像作易者。必拟诸形容。法本皆空。度世者暂资于色相。谓如指空为镜。不若以镜而谕空。即树占风。将使识风以忘树。是以双林付嘱舍利。以凡圣而遍分。千辐经行足迹亘古今而常在。非炫<a>神通</a>于幻境。实开方便于迷津。所谓由佛以念心。即心而即佛者也。旃檀瑞像佛之真像也。其犹万影沉江。如如不异。孤光透隙。一一皆圆。夫岂择地而容。盖以<a>随缘</a>而应。望梅林而止渴。靡不同沾。泛<a>竹叶</a>以言归。谁堪共载。惟我圣天子。道跻先圣。慈等觉王。祝长乐之春秋。恒依佛地企如来之岁月。坐阅人天瑞像本末。具载前集宋宁宗嘉泰三年录中。爰自西土龟兹凉州至上京等处。二千三百七年也</p>
<p>　　敕封普庵禅师嘉号诏曰。上天眷命皇帝圣旨。朕闻。佛氏以空寂为宗。则凡学所遵者。宁欲建名号殊称谓。以示天下后世哉。而国家非此。无以昭尊德乐道之意也。朕自即位以来闻。袁州路南泉山慈化禅寺。普庵寂感妙济真觉昭贶大德惠爱禅师。绍临济之绪。超华严之境。德映当代。泽被方来。其道甚尊显。心窃慕之。既累赐大谥。惟塔号未称可加定光之塔。曰定光灵瑞之塔云云</p>
<p>　　丁巳延祐四年。敕加东林远法师。号妙觉寂光宏辨大师。都省咨文四月不雨。帝露香祷天既而大雨。左右进雨衣不受</p>
<p>　　福元讲主讳德谦。姓杨氏。字福元。宁州定平人。幼为勤策嗜诵佛书。稍长遍历名邦。咨访先德受般若于宁公。习瑞应于忠公。受幽赞于仙公。学圆觉于一公。究唯什俱舍于頙公。听楞严四分于闻公。而数公并以识法解义。声名远着。师皆亲熏炙之。必臻其道。后京都受华严于万安拣公。初诏居万宁寺。次迁慈恩前后十祀。道德简于宸里。声光扬于海外未尝以荣显宠遇改其志。尝曰。畦衣之上抗于世表。苟不愧于朝闻夕死。尚何慕焉。乃让席幽居。括囊一室处世。而遗世者也。是年正月日示寂。赐缗旌幢津送塔于城之南隅云</p>
<p>　　光教律师讳法闻。陕西严氏子。十五薙染。二十受具戒。从温公<a>学法</a>华般若唯什因明及四分律。温托以弘传之寄。尝对佛像灼肌然指。庸表克诚。刺血书经。以彰重法。隐于台山不踰阃者六载。读藏经五千卷者三番。帝师命师讲说。顾谓其徒曰。孰谓汉地乃有此僧耶。天子闻之征至阙庭。诏居太原寺。授荣禄大夫。次迁大普庆寺。加开府仪同三司银章一品。王公大臣仰止高风。犹景星凤凰之瑞于明时也。后赐实相圆明光教律师之号。赐辽世金书戒经。求戒者无算。是年三月日。跏趺而逝。赐币以葬。有司仪卫旌幢送之(通载)</p>
<p>　　戊午延祐五年正月。懿州地震二月和州地震秦州山崩四月德庆地震。南土山崩。压死居民。给粮赈之</p>
<p>　　特赐国师达益巴。师事大萨思述帝师十有三年。听言论于左右。观道德于前后。陶熏滋久郁成美器。凡大小乘律论。及秘密经籍部以十数。皆耳于口授。目于手示得乎理之所归。行之所趋。是以誉延两京道重三朝。事二圣於潜邸。竭勤逾纪赐赉以千万计。归以所赐大厥梵宇。加赐金印。驰纽封号弘法普济。三藏佑圣国师。是年五月十六日化于京师。给乘骑归葬成纪。年七十有三云(通载)</p>
<p>　　栽桑图说八月司农苗好谦撰进。帝曰。农桑衣食之本此图甚善。命刊印千帙。散之民间。又印大学衍义。赐朝臣</p>
<p>　　己未延祐六年径山虎岩禅师讳伏本源禅师讳达晦机禅师讳熙虚谷禅师有谥建大永福寺(即青塔)</p>
<p>　　佛护大师讳本无。号我庵。台州黄岩人。幼从方山宝公薙染进具戒。次依寂照于中天竺即有省处。更衣见湛堂澄公。精研教部。寂照惜之。寄以偈曰。依教入禅今古有。从禅入教古今无。一心<a>三观</a>门虽别。水满千江月自孤。师后出世祝湛堂寂照二香。初主四明延庆。后迁杭之上天竺。最久一日无疾端坐。而蜕白云堂。赐谥佛护宣觉宪慈[匚@于]道大师云(高僧传)</p>
<p>　　妙文讲主九岁出家。十八受具。依大德圆和尚。学圆顿教。始升猊座纵无碍辨。若峡倒川奔。及乎闲居简默言不妄发。其涵养冲挹。无欲速不躁进。大类如此。年四十八。住蓟之云泉。勤俭节用。老者怀其德。少者严其教。故众睦而寺治。廪有余粟以赈饥民。蓟人称之。世祖召见顾谓侍臣曰。此福德僧也。诏居京师大宝集寺。自尔教乘法席益盛。性相并驱僧俗溥济。斯时海内讲席纷纷。方胶固于名相凝滞于殊涂。师独大弘方等。振以圆宗。使守株者通于寂默之外。龙象蹴蹈兢驾一乘。年逾八十。专修念佛三昧。是年月日结印而终</p>
<p>　　庚申延祐七年正月朔日。有食之。帝斋居损膳帝崩。谥仁宗文英武章皇帝三月太子即位大赦</p>
<p>　　英宗</p>
<p>　　讳硕德八刺仁宗嫡子也。在位四年。为御史太夫铁失等弑于行幄。年二十一帝天性至孝。仁宗不豫。每夜焚香泣告于天。愿以身代。及崩哀毁过礼。寝服于地日歠一粥。至嗣位用法无私。果于诛杀。奸党畏罪。遂构大变。谥格坚皇帝</p>
<p>　　辛酉至治元年正月。帝服衮服享太庙曰。岁必亲祀终朕之身议赦。帝曰。恩可常施。赦不可屡下。使杀人获免。死者何辜二月初建西山佛寺九月驻跸兴和。左右以寒请还。上曰。兵以牛马为重。民以稼穑为本。盖欲马得刍牧民得刈获。何计乎寒</p>
<p>　　立帝师殿诏各路立帝师殿。释源宗主法洪。奉敕撰碑。其略曰。皇元启运北天。奄荒区夏。奋神武之威。致混一之绩。思所以去杀胜残跻生民于仁寿者。莫大释氏。故崇其教以敦其化本。以帝师拔思癹有<a>圣人</a>之道。屈万乘之尊尽师敬之节。咨诹至道之要。以施于仁政。是以德加于四海。泽洽于万邦。实赖帝师之助。铭略曰。佛道弘大洋海无际。滔天沃日并育万类。于彼将圣象罔得一。舍厥绪余以[匚@于]王国。烈烈皇祖草昧天造奠是南纪。功格苍具云云。追谥皇天之下一人之上云云(见至元十七年行状文中)赵孟俯书丹。元明善篆额</p>
<p>　　弘教大师讳了性。号大林。武氏子。初依安和尚薙发。登具岁诸讲席。精究三藏。遇真觉国师启迪厥心。如柏林潭关辅怀南阳慈诸公。皆以贤首之学著称一时。悉造其门领其玄旨。北游燕蓟晦迹魏阙之下。悠悠如处江海之上。与世若相忘焉。成宗征居万宁寺。声价震荡内外。大后创寺于五台山。曰大普宁寺。延师为第一代。师不求合于时。不屈于人。识者高其风节。是年九月卒。谥弘教大师云</p>
<p>　　壬戌至治二年。有言佛教可治天下。帝问拜住。对曰。清净寂灭自治可也。若治天下。舍仁义则纲常乱矣</p>
<p>　　幻堂讲主讳宝严。字士威。成纪康氏季子。因罹丧乱。与弟同薙发为僧。后参真觉得传贤首宗旨。而嗣其道。为人淳朴无伪。方寸之地。湛若止水。值真觉三坐道场。师与弟皆从而佐之。真觉入灭乃继其席。无何奉诏住持大玉山普安祐国二寺。是年七月日逝世</p>
<p>　　<a>佛光</a>大师讳志德。号云岩。东昌人。十二受经于海闻和尚。习慈恩宗旨于法照禧公。尽得其蕴。至元间。世祖召见赐宴并紫方袍。命主天禧旌忠二刹日。讲法华华严唯什金刚等疏。特赐佛光大师之号。与七众授戒。必令其立誓无犯。遇岁俭煮糜粥。以食饿殍数万人。居天禧三十余年。一衲一履终身不易。<a>过午不食</a>。夜则危坐以苦诵丧明。忽梦梵僧迎。居内院高座。空中散花因示疾。是年二月二十七诵之不辄。顷之辞众安坐而化。世寿八十八。龛留<a>三七</a>颜貌红润如生。阇维舍利无数。塔于张家山。赵孟俯为记</p>
<p>　　癸亥至元三年。敕写金字藏经。学士吴澄为序曰。主上写经为民祈福。甚盛举也</p>
<p>　　吴澄字幼清。抚州崇仁人。经传悉通贯用力圣贤之学。元明善以文学自负。闻澄易诗书春秋奥义叹曰。与吴先生言如探渊海。董士选曰。吴先生天下士也。澄尝为学者言。朱子于道。问学之功居多。陆子静以尊德性为主。问学不本于德性。其弊必偏于言语训释。故学以德性为本。又谓。为善者死则上通神明。其极品与日月齐光。为恶者死则下沦污秽。其极下与沙虫同类八月帝崩于行幄卧所</p>
<p>　　中峰禅师讳明本。号中峰。钱塘孙族。生有异征。为儿童时。嬉戏必为佛事。稍长闻经教。燃指臂求佛甚切。昼夜弥励。困则以首触柱。自儆期必得乃已。及入死关。密扣心要诵<a>金刚经</a>。至荷担如来处。恍然开悟。自谓所证未极。后观流水乃大发明。自是说法无碍。著书若干卷行于世。仁宗闻而聘之不至。制金纹伽黎衣赐之。并谥号佛日广慧普应国师。是岁卒。寿六十一。腊三十五。化于本山天目</p>
<p>　　断崖禅师讳从一。湖州德清汤氏子。幼不茹荤。姿貌巍然。师高峰参一归何处发悟。呈偈曰。大地山湖一片雪。太阳一照便无踪。自此不疑诸佛祖。更无南北与西东。峰印可之曰。后据孤峰绝顶扬声大叫。在后改名了义。赐号佛慧圆明正觉普度大师云</p>
<p>　　泰定帝</p>
<p>　　名也孙铁水儿。显宗之长子。裕宗之嫡孙也。初封嗣晋王。及英宗遇弑。以支庶入继帝统。在位五年殂于上都帝在位灾异迭见。然守成法以行天下无事。称治平焉。改元者二。泰定致和帝曰。凡事防之于小则易。救之于大则难。明告于众。俾知所慎</p>
<p>　　甲子泰定元年乙丑</p>
<p>　　丙寅三年。禁西僧驰驿扰民</p>
<p>　　丁卯帝师公哥罗入寂</p>
<p>　　戊辰至和元年七月帝崩。不立庙谥九月文宗袭立。改天历元年。礼公哥卜文国公为师。设广教总管府。统摄僧众</p>
<p>　　明宗</p>
<p>　　名和世[王*束]。武宗长子。初封周王出镇云南。泰定帝崩。文宗遣使迎帝。帝正位于和宁之北。立文宗为皇太子。未几暴崩仅半年张养浩自幼有行义勤学业。官至中丞尝著书三卷。一曰朝堂忠告。二曰风宪忠告。三曰牧民忠告。至是卒。赠平章。谥文忠</p>
<p>　　文宗</p>
<p>　　名图帖睦尔。武宗次子。明帝之弟也。初封怀王出居建康。以致和元年九月袭皇帝位。改元天历二年。迎明宗于沙漠。明宗殂即位</p>
<p>　　己巳天历二年。建龙翔集庆寺于建康建崇禧万寿寺于蒋山命奎章诸臣。辑经世大典改建康为集庆路以西僧辇真吃剌思为帝师。师至上命朝臣一品以下。咸郊迎大臣俯伏。进觞师不为动。惟国子祭酒孛木鲁[羽*申]举觞立进曰。帝师释迦之徒。天下僧人师也。予孔子之徒。天下儒人师也。请各不为礼。帝师笑而起。举觞卒饮。众为之栗然</p>
<p>　　庚午至顺元年。加封孔子父叔梁纥。为启圣王。母颜氏。启圣夫人。颜子复圣公。曾子宗圣公。子思述圣公。孟子亚圣公</p>
<p>　　慧光释融照。字慧光。受业<a>华藏</a>修习天台教观。后从渊叟湛法师。居华亭延庆。力精教乘勤修<a>禅定</a>。然膏继晷旦夕无间。故学由志臻。表于丛席职跻众祐四十余祀。名闻京师上嘉奖赐号。师每岁元旦。率众修金光明忏。祝厘圣寿。说法之外力礼忏摩。与诸众生扫除尘翳。摄入善根。既老弥勤。得其法者三人。僧传曰居简。曰宗矩。曰宗权。皆法门之龙象也</p>
<p>　　范椁。字德机。清江人。天资颖异。虽臞然清苦。若不胜衣。卓然自树于流俗外。吴澄志以为特立独行之士。可方东汉之君子。盖非虚美云</p>
<p>　　辛未至顺二年。翰林学士吴澄卒。有易春秋<a>礼记</a>纂言。及校定皇极经世书大戴礼等书。赠临川郡公。谥文正</p>
<p>　　壬申至顺三年。四月天宁地震。五月京师地震有声。白虹并日出竟天。八月天鼓鸣于东北京师陇西地震帝崩于上都</p>
<p>　　宁宗</p>
<p>　　名懿璘真班。明宗次子也。初封鄜王。文宗殂遗命传位于帝。帝年七岁。在位两月而殂</p>
<p>　　临坛大德讳惠汶。姓张氏。归德人。依耆宿釭公出家二十进具。从大德温公受菩萨戒。嗣法坛主恩公。既而行业日隆。闻望日着。从者益众。师斋戒既严。护衣惟谨。虽途行旅宿三衣一钵必与身俱。终日干干惟佛是念。缁素相率而求戒者。接迹于途。承一训言莫不欢心感戴。说法数十余年。升坛授戒四十余会。大臣接以师敬之礼。从化者盖以万数。是年十一月二十二日殁。年七十有三云(佛祖通载)</p>
<p>　　顺宗</p>
<p>　　名妥欢帖睦尔。明宗长子也。文宗时被谗出居广西。宁宗崩登大宝。在位三十六年。会大明兵入京城。走于应昌府。一年崩</p>
<p>　　癸酉元统元年六月。初八日登位。改元者三。元统(二)至元(六)至正(二十七)礼请公哥儿监臧班臧卜为帝师</p>
<p>　　天竺法师讳真净。字如庵华亭。姚氏子。母朱氏梦月堕怀而娠。诞时瑞光满室。有异僧。指谓其母曰。此儿海月法师之再来也。九岁依明静志公学法华经。历耳成诵。十六得度搏究诸乘。谒云梦泽公无极度公。尽得其学。大德间住海盐德藏。至治间迁松江超果。泰定间居下竺。辟寺前之径高大其门。书佛国山以揭之。至顺间上竺湛堂澄公举师自代。殚心弘法。众逾千指。上慕其道。赐以佛心弘辨之号。及金纹紫伽黎之服。师课法华寒暑不辍。是年示疾。书偈而逝。寿七十二。腊五十六。阇维舌根顶骨不坏。舍利五色。塔于本山(僧传)</p>
<p>　　甲戌元统二年元旦。汴梁雨血。着衣皆赤</p>
<p>　　三月彰德雨毛如线而绿。民谣云。天雨线。民起怨。中原地。事必变水旱交洊七月流星如杯。色赤有光八月京师地震。鸡鸣山崩。陷为池百里</p>
<p>　　乙亥改元至元元年</p>
<p>　　丙子二年。宿松地震山裂秦州山崩黄州蝗江浙自春至八月不雨。民大饥赈之</p>
<p>　　丁丑至元三年四月有星。孛于王良。至七月没于贯索星名订议房星主马。又名天驷。王良善识马故名之五月民间讹言。朝廷采童男童女。一时嫁娶殆尽彗星见于东北七月武涉县有蝗。尹张宽仰天祝曰。宁杀尹毋伤百姓。黑鹰啄蝗。尽命刊金履祥所著论孟考证行之。门人许谦序之</p>
<p>　　许谦字益之。东阳人。学于金履祥。告之曰。吾儒之学理一而分殊。理不患其不一。所难者分殊耳。谦由是致其辨于分之殊。而要其归于理之一。又曰。圣人之道中而已矣。谦由是事事求夫中者而用之。自谓吾非有大过人。惟为学之功无间断耳。其教以五性人伦为本。以开明心术变化气质为先。以为已为立心之要。以分辨义利为处事之制。尝曰。已或有知使人亦知之。岂不快哉。是年卒。年六十八。门人号之白云先生。所著有四书丛说诗名物钞读书传观史等书。后谥曰文懿</p>
<p>　　同时休宁陈栎婺源胡一桂。皆以讲明道学重于时</p>
<p>　　太白上公大将军之象。出东当伏东。出西当伏西。过午为经天。谓昼见于上也。太白少阴之星以己未为界。经天为不臣兵起也</p>
<p>　　戊寅至元四年正月。以地震赦天下四月雨雹如拳。环玦狮象等形信州山震邵武雨水深二丈巩昌山崩压死人民</p>
<p>　　己卯至元五年夏四月。加封孝女曹娥。为慧感灵孝昭顺纯懿夫人六月汀州水高三丈余。没庐坏田太白屡经天</p>
<p>　　宗周法师讳子文。字宗周。四明人。得法于北溪闻公。出主宝云寺。教观淹博律规甚严。寻常对人则讷。升座讲演则滔滔。如建瓴之水。莫之御也。临终时讲十六观经。罢即欲就座别众入灭。有启曰。和尚后事未曾分付。奈何遽尔告寂耶。师曰。僧家要行便行。莫做俗汉伎俩为儿女计而有后事。众[怡-台+(恳-心)]益切。于是下座。复归方丈一一条书之。即合掌称西方四圣号。回向发愿毕遂寂。阇维舍利无数(僧传)</p>
<p>　　庚辰至元六年处士吴莱论作文如用兵。有正有奇。正者法度。如部伍分明是也。奇者不为法度所缚。千变万化元不曾乱</p>
<p>　　天如禅师讳惟则。号天如。得法于中峰国师。住姑苏师子林。有楞严会解<a>禅宗</a>语录净土或问十法界图说等书。行世</p>
<p>　　元粹法师苕溪人。有<a>圆觉经</a>集注等书。行于世</p>
<p>　　休耕法师讳逸。云门三高之一。有诗文集</p>
<p>　　辛巳至正元年。帝阅宋徽宗画称善。学士[山*(廿/(止*白*匕)/ㄆ)][山*(廿/(止*白*匕)/ㄆ)]进曰。徽宗多能惟一事不能。其身辱国破。皆由不能为君所致。人主贵能为君</p>
<p>　　元叟禅师讳行端。号元叟。族临海何氏出家化城院。参径山藏叟得旨。大德庚子出世湖之资福。名闻京师。特旨赐慧文正辨之号。平章张闾公。举中天竺迁居灵隐。有旨设水陆斋于金山。命师说法峻事入觐。奏对称旨。加佛日普照之号。南归退处西庵。至治壬戌众请补处径山。玺书金斓三被人以为荣。师宴如也。先是宋度宗设醮秦章天庭遇上帝。为定径山四十八代住持事。四十四代虎岩。谓住持岂苟然哉。皆预定之天庭。师闻颇心非之。及师适当其次云</p>
<p>　　愚庵禅师讳超智。字以中。族姑苏。得法于元叟端公。历住于隆教普慈二刹。帝赐以明辨正宗广慧禅师之号。已而升净慈遂主径山。四据高座敷[改-己+易]佛法。以耸人天龙鬼之听。缁素相从如云归岫。弟子集其四会语录。宋文宪序之。极其赞颂起人之敬信也</p>
<p>　　梅屋禅师讳念常。世居华亭。黄姓。母杨氏祷观音大士梦庞眉老僧托宿而娠。生时神光照室异香袭人。出家平江圆明院。博究群书参晦机熙公。有省礼五台。历燕京帝师尊宠。预金书藏经之列。乃集佛祖通载二十二卷。备历代法门事迹。住持祥符僧中斑马</p>
<p>　　用明禅师。讳[言*冏]。四明人。有文集行世断江禅师。讳恩。云门三高之一</p>
<p>　　壬午至正二年大同人相食地震如雷惠州罗浮山崩</p>
<p>　　癸未三年诏。修辽金宋三史。脱脱都总裁学士揭傒斯字曼硕丰城人。脱脱问政治何先。曰储材为先。养之于誉望未隆之时。用之于周密庶务之后可也。卒封郡公。谥文安</p>
<p>　　湛堂法师讳性澄。字湛堂。号越溪。会稽孙氏子。母姜氏梦日轮而生。从石门祩律师祝发受具。深通止持作犯之义。依佛鉴铦公习天台教观。谒云梦泽公深加器重。奏复天台国清讲额。游高丽求天台遗书。吴越大旱。师率众说法。祷雨格应岁饥民死无以敛。乃掩其遗骸作水陆大会普度之。至治间驰召入京。问道于明仁殿。被旨居青塔寺。校正大藏特赐金斓衣。赐号佛海大师。后归天竺之云外斋。还越之佛果笃志净土。修一心三观者七昼夜。屡感瑞应。一日师揖众曰。今日则有。明日恐无。光阴其可把玩乎。次日黎明端坐而逝。寿七十八。腊六十四。留龛七日颜貌如生。所著有金刚集注<a>心经</a>消灾经注弥陀经句解仁王经如意轮咒经科等。并行于世(僧传)</p>
<p>　　甲申至正四年。诸山主僧请复僧司且曰。为郡县所苦如坐地狱。脱脱曰。若复僧司何异地狱中复置地狱耶。不许</p>
<p>　　笑隐法师讳訢。号谥广智全悟大禅师。文宗以潜龙之旧。建龙翔大集庆寺。召师住持。授以大中大夫。以主寺事。奉敕校正德辉重编之百丈清规。是年五月二十四日示寂。八月葬城南拨云山康僧会塔之邻。行业道迹。具如虞文靖学古录。及黄文宪宋文宪二公碑铭所记。得法弟子宗泐。字季潭。洪武中住持天界。声光显著云。时加征士官。太优云隐士无求于朝廷。朝廷有求于隐士。名爵何吝</p>
<p>　　乙酉至正五年。承旨[山*(廿/(止*白*匕)/ㄆ)][山*(廿/(止*白*匕)/ㄆ)]遇事英发掀髯论辨。每遇天变民灾。必劝帝。侧身修行。庶天意可回。善书。卒后片纸之存人争宝之。宋金辽三史成。帝曰。史既成书。前人善者朕当取以为法。恶者取以为戒。岂止为君者为臣者。亦当知之以前代<a>善恶</a>为勉</p>
<p>　　丙戌至正六年。山东地震七日邵武地震有声如鼓河决李綗请祀郊庙。近正人远佞邪。以崇阳抑阴云</p>
<p>　　丁亥至正七年元旦。日食大寒而风朝官仆地东平地震山东地震坏城郭。有声如雷河水摇动</p>
<p>　　竺源法师讳水盛。字竺源。自号无住翁。乐平人。姓范。母徐。生时祥光照室。依罗山常公受度。谒月庭忠公。见孤舟济师自信法决可证。因发誓云。吾此生不能作佛。当入无间狱也。由是力参发悟者几回。济公记之云。尔后当大弘吾宗也。天历间聘师。主西湖妙果寺。一时公卿与师为方外交甚笃。是岁四月二十四日书偈而逝。寿七十三。师嘱学徒尝云。要当洞明诸佛心宗。行解相应云</p>
<p>　　李孝光。温州人。少博学笃志。为文一取法秦汉古文。不拘于世尚朱公迁。字克升。勤于著述。有书传疏义四书约说四书通旨。行世</p>
<p>　　戊子至正八年。杨载。字仲弘。杭州人。文章一以气为主。自成一家言。而于诗尤有法。取材于楚汉。而音节以唐人为宗学士虞集。字伯生。父汲文清而淳。母杨氏亦通经学。弟槃。字仲常。进士皆得之<a>家庭</a>。槃曰陶庵。集曰邵庵。尝言。试艺之文推其高者。取之不必先有主意。若主意先定则求贤之心狭而差。自此始矣是年十一月。台州方国珍作乱。聚众海上。授珍以官。不赴。势益猖獗</p>
<p>　　方国珍黄岩人。亦名谷珍。兄弟四人。先因设酒诡杀其田主。事露拒杀捕者。官亲往亦杀之。兄弟遂亡命于海者十余年。乃掠漳州贼船寇漳州。维时文恬武嬉人寇即陷。自太不华堕计而死。势日猖獗。窃据温台明十二郡。十有八年。太祖龙兴潜逃于海。既而内附</p>
<p>　　己丑至正九年夏四月。枣阳民张氏妇生男。甫周岁暴长四尺许。容貌异常。皤腹拥肿见人嬉笑。如俗所画布袋和尚云李好文。为谕德集端本堂经史要义大宝录大宝龟鉴以进他日皇子坐清宁殿。分布长席列坐高丽西番僧曰。李好文先生。教我儒书多年。尚不晓其意。今听佛法一夜即晓。由是愈崇尚佛学天龙主僧大道。讳善平。构丛桂楼以居。受业于庆庵。问道于中峰云</p>
<p>　　庚寅至正十年。棣州陨石奉化山裂六月有星大如月。入北斗。声震如雷十一月日食二星陨于耀州为石。如斧形</p>
<p>　　辛卯十一年诏修河防。南北民兵十七万修。及二百八十里。于黄陵冈得石人一眼。童谣云。石人一只眼。挑动黄河。天下反</p>
<p>　　刘福通颖州人。是年五月。以红巾为号。陷颖州。六月据朱皋。攻破罗山真阳确山。遂陷舞阳叶县等处。九月陷汝宁州。众至十万</p>
<p>　　韩山童栾城人。自其祖父。以白莲会<a>烧香</a>惑众。至山童倡言。天下大乱<a>弥勒</a>佛下生。河南江淮愚民翕然信之。福通等复诡言。山童实宋徽宗八世孙。当为中国主。杀白马黑牛誓告天地。约同起兵事觉。县官捕之急山童就擒。其妻杨氏。子韩林儿。逃之武安</p>
<p>　　八月萧县李二老彭赵君用反攻陷徐州。李二号<a>芝麻</a>。李亦以烧香聚众而起。麻城人邹普胜等。以妖术聚众反。亦以黄巾为号</p>
<p>　　徐寿辉蕲州罗田人。一名真。与其党倪文进等起兵攻。陷蕲水及黄州。僭称皇帝。国号天完。改元治平。据汉阳兴国等十余郡矣</p>
<p>　　一月信州及邵武雨黍。饶州建宁雨黑子。大如黍菽。衢州雨黍。民多取而食之。十一月有星。孛于西方。十二月太白屡经天</p>
<p>　　壬辰十二年。陇西地震百余日。城郭颓起陵谷迁变。会州公廨墙崩。获弩五百余张。长者丈余。短者九尺。人莫能挽日食</p>
<p>　　郭子兴定远人。见汝颖兵起列郡骚动。遂与其党孙德崖等起兵。自称元师攻援濠州。据之其豪杰多入城。以自保矣</p>
<p>　　百屋禅师讳清珙常熟人。族姓温。母刘氏。生有异光。依崇福永惟。出家祝发受具。登天目见高峰。峰问。汝为何来。师曰。欲求大法。峰曰。大法岂易求哉。须然指香可也。师曰。某今日亲见和尚。大法岂有隐乎。峰默契之。授万法归一话。服勤三年。次参及庵发愤有省曰。清明时节雨初时黄鹂枝上分明语。庵颔之有已后与汝同龛之记。及庵住湖之道场。师典藏钥。庵谓众曰。此子乃法海中透网金鳞也。后登霞幂山。卓庵曰天湖居之。复赴当湖福源。朝廷降香币旌奖。皇后赐金斓衣。诏谥佛慈慧照禅师。是年七月卒。有法语诗颂行世</p>
<p>　　高皇帝先句容人。祖渡淮考迁太平生四子。上季子也。先是陈太后。梦一神人朱衣象笏馈丸药。光照室吞之。既觉异香袭体遂娠焉。乃诞异香红光凝结不散。时大历元年戊辰九月十八日也。仁祖取水洗儿忽有红罗。来自上流取为儿褓。自是室中常有异光。生数日不食。求医遇一僧询故告之。僧曰。夜子时食矣。忽不见。夜半果食。儿时多病。仁祖欲度为僧。太后不欲。年十七父母三兄相继殁。上孤孑乃遵先志。托身皇觉寺后出游。道病有两紫衣人。与俱助其寝食病愈而去。尝夜陷麻湖。群儿呼迎圣驾。叱之丕见。崎岖多载。仍归寺中。年二十五值兵乱。问筊于伽蓝。祝曰。避难吉阳。守旧吉阴。筊乃一阴一阳更祝。出居不可起义乎。筊从之。再祝筊跃立香炉上帝入濠见郭子兴。兴见状貌奇之与语大悦。取为亲兵日益敬信。以马后妻之。命掌征伐之事。一统之业基于此矣</p>
<p>　　癸巳十三年。诏以西番僧为国师。伽璘真为大元国师。番云皆即冗该。犹华言事事无碍也帝自制宫漏约高六七尺。为木柜藏壶其中。运水上下。柜上设西方三圣殿。柜腰设玉女。捧时刻筹。时至辄浮水。而上。左右列二金甲神人。一悬钟一悬钲。夜则神人自能按更而击又以内苑造龙船。首尾长一百二十尺广二丈。上有五殿。龙身并殿宇。俱五采金装。自游后宫。海子内游戏。船行则龙首尾眼爪皆动以宫女抚舞。名天魔舞每宫中赞佛则按舞奏乐</p>
<p>　　张士诚白驹场人。为盐纲司牙侩。资性轻财好施颇得众心。见诸处兵起。与其弟士信士德。聚众起兵。陷泰州杀知府李齐。因乘间呼噪入城。官吏仓卒遁走。即据高陲称王。国号周。建元天祐。将兵攻陷平江松江常州诸路。地广兵强遂为勍敌。战争始于此</p>
<p>　　甲午十四年正月朔。汴梁河永。皆成五采花草。如<a>绘画</a>。三日方解学士黄溍谥文宪。有日损斋[葶-丁+呆]义乌志笔记(字晋卿金华人)</p>
<p>　　宝洲沙门讳觉岸。号宝洲。乌程职里宝相寺(今清泰庵)沙门也。学博通古今。尝考释氏事实上下数千载年经国纬。着为手鉴。再治名释氏稽古略。盖自有佛以来。凡名师大德之行业出处。以及塔庙之兴废<a>僧侣</a>之众寡。靡不具载。本之内典参之诸史。旁及于传记。而间之以事之显著者。为之据岁月先后。考核精审。无所遗阙。李桓序。实能补国史之未周葺。禅编之大备。一代之司南云</p>
<p>　　乙未十五年二月。刘福通等。迎韩林儿立以为帝。又号小明王。建都亳州。国号宋。改元龙凤元年六月我太祖高皇帝。自和州渡江。取太平路拔之。耆儒陶安李习。率父老出迎献言曰。明公率众渡江。神武不杀人心悦服。以此顺天应人而行吊伐。天下不足平也帝以天下兵起。下罪己诏。大赦天下</p>
<p>　　丙申十六年两日相荡。彗星丈余李实如黄爪。谣云。李生黄爪。民皆无家。星陨有声化为石。形如狗头。命藏于库大明兵取集庆路。御史福寿死之。后谥忠肃。改集庆为应天府太祖入城谕曰。我来此为民除乱耳。各安职业民大悦。更相庆慰陶安谓太祖曰。金陵古帝王之都。龙蟠虎踞。限以长江之险。若取而有据其形势。出兵以临四方。何向不克。此天所以资明公也</p>
<p>　　金陵战国楚威王时。以其地有王气。埋金以镇之。故曰金陵。汉曰秣陵。吴曰建业。晋曰建康。六朝皆建都于此。隋为蒋州。唐为升州。宋为江宁。元为集庆。置江南诸道。行御史台于此。故谓南台太祖渡江时。或谓。欲定天下。僧金碧峰不可不见。及至宣州见之。僧跏趺危坐不为礼。上叱僧亦叱上曰。可曾见杀人将军乎。僧曰。可曾见不怕死和尚乎。上遂释剑作礼。僧答礼徐谓曰。建康有地可王</p>
<p>　　铁冠道人张景和江右人。道术高精数学。谒见高帝曰。明公龙瞳凤目。天地相朝五岳俱附。日月丽天附骨插鬓。声音洪亮贵不可言。但四围滞气如云行月出之状。所喜者准头黄明贯于天庭。直待神采焕发。如风扫阴翳。即受命之日也。应在一千日内。且边地驿马有惊气。南行遇敌。切须戒慎。上奇之留于幕下。常结庐钟山。居都下数年。一旦无故。自投于大中桥水死。求尸不获。仙去不复见</p>
<p>　　学士朱升谓高帝曰。高筑墙广积粮。缓称王外无他言</p>
<p>　　天岸法师讳弘济。字同舟。天岸其号也。会稽姚氏子。从宝积寺舜田满公出家。授法华经辄能记忆。既为大僧精持律学。深究教乘修忏恳切。于观定中见一尊者。授以犀角如意。自是辨博无碍。开法于万寿圆觉寺。咒沙掷地。以救海岸之崩。后主显慈集庆二寺。迁主会稽圆通。修念佛三昧。诏住大普福寺。归清镜阁。是年殁(僧传)</p>
<p>　　丁酉十七年三月。大明兵克常州。张士诚遣其弟士德。以兵来援。徐达伏兵擒之。士诚气沮。请轮资以求和。达围之下其城有龙斗于乐清江。飓风大作。所至有火光如毬。死者万余人元大都昼雾。昏暝不辨人物。如是者旬有五日净江路山崩地陷</p>
<p>　　陈友谅氵阳渔家子。尝为县吏不乐。会寿辉文俊兵起。慨然往从之。遂为文俊簿书椽。寻亦领兵为元帅。及文俊专恣。心不能平。至是文俊谋杀寿辉。不果奔黄州。友谅因乘衅袭杀之。遂并其军自称平章。寿辉不能制。兵势方强。后并杀徐寿辉。自称帝国号汉。改元大义。据湖广等路。后为太祖所灭。箭贯头颅而死</p>
<p>　　千岩禅师讳元长。字无明。号千岩。萧山人。族姓董。母何氏。幼构疾。母祷观音。许出家而始愈。始通九流百氏言。次习法华。究律部于<a>灵芝</a>寺律师。后参狗子无<a>佛性</a>话。中峰为之决择。印正嘱师。善自护持。师隐天龙。有二蛇。日来绕座。师为说三归<a>五戒</a>。蛇矫首低昂。作拜舞而去。自是荐起住持借甚。师不允。而往乌伤伏龙山。兴复圣寿伽蓝名闻朝廷。降名香以宠嘉之。赐<a>僧伽</a>黎衣。及普应妙辨之号。后加佛慧圆明广照普利之谥。王臣向道者众。九州外国倾德敬仰</p>
<p>　　绝宗禅师讳善继。谥文明海慧。诸暨娄氏子。母王氏梦神僧授白芙蕖而生。依山阴灵秘寺思恭和尚祝发。从天竺大山恢公。习天台教。次谒湛堂问答庆快。湛堂谓众曰。法轮转于他日。将有望于斯子矣。居第一座玉岗润公亦居师第一。出住良渚讲金光明经。梦四明法智谓曰。尔所讲经与吾符合。自是益加精进。尝示众曰。止观一部即法华三昧之筌[跳-兆+弟]。一乘十观即法华三昧之正体。汝等须行解并驰正助兼运。则圆位可登。而不负祖师命宗之意也。后专修净业。系念弥陀昼夜不辍。一日忽告众曰。佛祖弘化。贵乎时节因缘。缘与时违。化将焉托。吾将归矣。端坐而逝。是年七月二十二日也。寿七十二。荼毗舌根不坏。塔于灵秘之西。得法上首玘大璞云</p>
<p>　　孚中禅师讳怀信。字孚中。姓姜。奉化人。母刘氏。夜梦大星堕室中。有光如火。取而吞之遂娠。及诞状貌异凡。遇僧即喜。年十五从法华院子思出家祝发。受具戒于五台寺。学三观十乘于半岩全公。扣禅宗大旨于竺西坦公。又值云外岫公。后出世明之观音。迁住普陀。镇南王虚心问道。宣让王亦遣使。奉旃<a>檀香</a>紫伽黎衣。请示法要。师构姑苏宝石。造多宝佛塔。诏赐广慧妙悟智宝弘教之号。升住中竺复迁天童。后住持大龙翔寺。提唱宗乘万耳耸听。大小欢然而亲戴之。一旦晨兴谓左右曰。吾将归矣。汝等当以荷法自期。励精进行可也。书偈曰。平生为人戾契。七十八年漏泄。今朝撒手便行。万里晴空片雪。是年八月二十四日寿腊六十九云</p>
<p>　　戊戌十八年宋龙凤四年。学士欧阳玄字原功。文章道德卓然名世。凡大制作多出其手。年八十五。谥曰文。圭斋集</p>
<p>　　明玉珍随州人。集乡兵屯于青山。未几降于寿辉。及倪文俊陷蜀。令玉珍守之。文俊死遂自据成都。蜀中郡县皆附号夏改天统</p>
<p>　　正月陈友谅。陷安庆。元守将余阙死之谥忠烈。后立庙岁时致祭三月宋毛贵破济南。元右丞董抟霄死之。杀无血见白气衡天死十二月。大明兵取婺州路。守臣僧住死之太祖谕诸将曰。戡乱虽以武。而安民必以仁。师旅之行势如烈火。火烈则人必避之。为将者能以不杀为心。非惟国家所利。在己亦蒙其福。尔等从吾言则事不难就。大功可成矣</p>
<p>　　己亥十九年龙凤五年四月。帝以天下多故。却天寿节朝贺诏曰。朕宜敬天地法祖宗。以自修省。初度之日群臣毋朝</p>
<p>　　浮休法师讳允若。字季蘅。号浮休。若耶人。依云门元公。十五剃度。谒大山恢法师。受天台教观。次礼湛然。凡法智所集立之义靡不精究。随湛堂入燕京。朝廷锡以慈光圆照之号。出住净圣院。复主杭之兴化。与天岸济我庵无玉庭罕道望并峙。世称钱塘四依。后居云门。又与断江恩休耕逸临风吟咏。又称云门三高。历越之圆通迁上竺。缨络泉久涸祷之泉涌。命曰再来泉。筑精舍修法华三昧。为暮年净业。后罹贼难而终。是年二月二十九也。寿八十。腊六十五。荼毗舍利如菽无算。师不妄言笑。赵子昂称为僧中御史。有内外集云</p>
<p>　　大用法师讳必才。字大用。姓屈氏。台州人。十二从西瞿法师出家祝发进具。谒湛堂澄公亲玉岗润公。执经入室。虽至流金之暑。折胶之寒。足不踰户。山家之玄教观之要。悉臻其奥。玉岗叹曰。此子非<a>灵山</a>会上业已习之。乌能至此哉。随玉岗于德藏。命师分座讲演。辨若雨注河翻。听者称之。继主德藏。后迁杭之兴福。次补演福。顺帝特赐佛鉴圆照之号。是年三月十九日。焚香高称弥陀佛号。尽一昼夜告众曰。吾净土缘熟三昧现前矣。为书以别相识。合掌而逝。荼毗有五色光。自龛中发火。舌根齿牙不坏。舍利满地。穴地尺许亦有得者。寿六十八。腊五十六。所著有妙玄文句止观增治助文法华<a>涅槃</a>讲义章安荆溪法智礼文诗偈等。并行于世(僧传)</p>
<p>　　桐江法师讳绍。大严之桐江人。因以为号。姓吴。母李氏。入凤山寺祝发受具。私曰。化龙之鱼肯以[跳-兆+弟]涔求生乎。谒双径大辨陵公。公以单传心印诘难久之。复遍参名宿知法之无异味也。阅大藏教至三过通其旨趣。出世景德寺兴复废坠。诏住义乌宝林。一时法席号为极盛。是年八月初七日。翛然而化。寿七十四。腊五十八。阇维舍利如绀珠。齿牙贯珠不坏。有三会语录并桐江集行世</p>
<p>　　庚子二十年正月。五色云现大都有杜鹃彗星见于东方五月朔日食。雨雹</p>
<p>　　刘伯温讳基。括苍人。自幼聪明绝伦。凡天文兵法性理诸书。过目洞识其要。尝游西湖有异云起西北。光映湖水。时鲁道源与诸同游者。皆以为庆云。刘曰。此天子气也。应在金陵。十年后有王者兴。我当辅之。诸人以为狂悉去之。惟西蜀赵天泽奇之。以为诸葛孔明之流。是年太祖下金华定括苍。基乃指乾象谓所亲曰。此天命也。岂人力耶。太祖遣孙炎聘之。刘趋金陵。陈时务十八策。上嘉纳之杨宪曰。福基于至诚。祸生于反覆</p>
<p>　　辛丑二十一年宋龙凤七年汉大义二年正月朔。奉小明王庆贺礼。刘基怒骂不拜。陈太祖以天命所在。乃定征伐之计</p>
<p>　　竺远禅师讳正源。字竺远。欧阳姓。南庸人。二十七受具。始见陵公。问答省悟智开识融外内无碍。雄谈慧辨动静皆空。住兴圣道场灵隐诸名刹。帝师锡以佛慧慈照普应禅师之号。方镇大臣邀请住持径山。是年六月二十六日殁。寿七十二。腊四十五。塔于径山八月。大明帅师伐汉。徐达曰。师直为壮。刘基曰。取威制敌。在此时也</p>
<p>　　水庵禅师讳守贵。字无用。族甄氏。婺州人。十八学法为僧。首谒千岩长公。与向上之机。默究有契。随千岩兴圣寿古刹。后还天龙。复参中峰断崖梁山。反覆扣答。初无异致。师曰千江虽殊而明月则一。吾今无复疑矣。是年八月二十日作偈。寄别丞相帖睦尔公。颂曰。一蜗臭壳内外秽恶。撒手便行<a>虚空</a>振铎。天龙一指今犹昨。掷笔而化。丞相大加叹异。寿七十二。腊五十四。塔于天龙西岗</p>
<p>　　冬十一月。黄河自平陆三门碛下至孟津五十余里皆清凡七日</p>
<p>　　壬寅二十二年宋龙凤八汉大义三二月彗星见于危宿。光丈余。色青白三月长星见虚危间。形如练数十丈</p>
<p>　　松隐禅师讳德然。号唯庵。云间张氏子。出家得度后。谒千岩禅师有所悟入。又谒石屋于霞幂山。屋书松隐二字授之。师至华亭构室以名额焉。又主千岩所居之寿圣。刺血书经。有语录行世</p>
<p>　　癸卯二十三年宋龙凤九年汉大义四年正月。明玉珍称帝。建国号大夏。改元天统元年</p>
<p>　　七月。陈友谅围洪都。太祖帅诸将讨之。大战于鄱阳湖。友谅败死是战也。友谅骁将奋犯太祖之舟。计无所出。韩成服上冠袍投水死刘基大呼。难星过可更舟。太祖更之未半饷。旧舟为敌炮击碎矣又张铁冠笑贺曰。友谅死矣。降卒来言。友谅为流矢贯睛及头而死</p>
<p>　　周颠仙建昌人。每见人必曰。告太平。饮酒极多终不醉。太祖曾命覆以瓮。积薪煆之。火息启视正坐晏然。及征友谅问此行何如。应声曰好。仰视屋久之曰。上面无他底。从行苦无风。颠曰。只管行只管有风。不行便无风。既而迅飙猛作。及见江豚颠曰。水怪见损人多</p>
<p>　　甲辰二十四年宋龙凤十年夏天统二年正月。太祖建国号曰吴二月陈理降。江西悉平</p>
<p>　　陈友谅。用镂金床。斯进太祖。曰陈氏穷奢极靡。焉得不亡。侍臣曰。未富而骄未贵而侈。所以取败。太祖曰。既富岂可骄。既贵岂可侈乎</p>
<p>　　实庵禅师讳茂。号松隐。实庵其字。族郑。母胡氏。奉化人。年十六依传法寺希颜出家。受戒于昭庆惠律师。见南涧泉公。复谒古林茂公。林曰。子明知四大<a>五蕴</a>是<a>生死</a>根本。何故入此革囊耶。师拟议间林以锡杖击之。师豁然悟入。后会月江印公于湖之道场。请师分座说法。大众允悦。宣政院命居瑞云之清凉寺。奏赐佛光普照之谥。住十五年退隐惠堂。是年八月二十七日。凭几握右手为拳。以额枕之而逝。寿八十五岁</p>
<p>　　乙巳二十五年龙凤十一天统三年二月日旁有一月一星四月日中有一黑子五月大都雨[(牙*ㄆ)/毛]。长尺许。或曰龙须也。命拾而祀之冬太祖置国子学于应天府。规制宏丽行。至广业堂前偶发一言云。天下有福儿郎。应得居此。迄今居此者。往往古魁选。跻位三台者焉</p>
<p>　　丙午至正二十六年龙凤十二年大统四年二月黄河北徙。自东明曹濮及济宁三月玉珍卒。子明升嗣立。改元开熙五月太祖访求古今书籍。藏之秘府。以资览阅。太祖曰。孔子之言。真治国之良规。孔子诚万世之师也八月拓建康城于钟山之阳。延亘周回五十余里。尽据山川之胜十二月太祖立宗庙社稷曰。宫室但取完固而已。何必雕巧十二月宋主小明王韩林儿殂</p>
<p>　　昙芳禅师讳忠。法号广慈。住持径山。当四十九代云</p>
<p>　　无还禅师(富)辨庵禅师(讷)</p>
<p>　　丁未二十七年吴元年开熙二正月。绛州夜闻天鼓鸣。其声如空中战斗者三月太祖定文武科取士之法应文举者。察言行以观其德。考经术以观其业。试书算以观其能。策经史时务。以观其政事。应武举者先以谋略。次以武艺俱求实效云六月朔日食。皇太子寝殿后。新甃井中有龙。出光焰烁人。宫人仆地九月大明兵取平江路。执吴王张士诚以归。士诚闭目不食。自缢死十月。大明兵取通州及台州。时温台等皆方国珍所据。相次以降太祖命大将徐达副将常遇春。北定中原太祖定律令。颁戊申历十二月大明兵。讨方国珍降之</p>
<p>　　南楚禅师讳悦。隆兴人。法号佛慈法喜。住持径山。当五十代云</p>
<p>　　集列八十有五人。附见一百二十三人</p>
<p>　　东昌法师昊天讲主逸林上师</p>
<p>　　虚照禅师海云禅师仙林法师</p>
<p>　　古源法师(清)竹堂法师(传)云梦法师(泽)</p>
<p>　　痴绝法师(冲)无准禅师偃溪禅师</p>
<p>　　西云禅师着赤上师刺温卜师</p>
<p>　　柏林法师(潭)万安法师(拣)寂照禅师</p>
<p>　　方山律师(宝)大德法师(圆)关辅法师(怀)</p>
<p>　　南阳法师(慈)大林法师(性)海闻和尚</p>
<p>　　法照禅师(禧)渊叟法师(湛)大德律师(温)</p>
<p>　　明静法师(志)无极法师(度)北溪法师(闻)</p>
<p>　　藏叟禅师佛鉴禅师(铦)罗山法师(常)</p>
<p>　　月庭法师(忠)孤舟法师(济)庆庵法师(吉)</p>
<p>　　及庵禅师舜田法师(满)灵芝律师</p>
<p>　　思恭法师大山法师(恢)子思法师</p>
<p>　　半岩禅师玉庭法师(罕)别传禅师(教)</p>
<p>　　西瞿法师大辨法师(陵)梁山禅师(竟)</p>
<p>　　希颜法师南涧法师(泉)昭庆律师(惠)</p>
<p>　　古林禅师(茂)月江禅师(印)日溪禅师(泳)</p>
<p>　　天心法师(素)良伟法师东白法师(明)</p>
<p>　　开元法师(奎)方山禅师(瑶)无见禅师(睹)</p>
<p>　　斗岩禅师(芳)无用禅师无一禅师(全)</p>
<p>　　春谷法师古怀法师空中法师(假)</p>
<p>　　灵岩禅师(芝)无方禅师(普)小隐法师(大)</p>
<p>　　毒种法师(昙)成山法师(钦)宝觉法师(简)</p>
<p>　　古田法师(滋)无言法师(宣)讷翁法师(谟)</p>
<p>　　崇恩法师(简)孤岳法师古崖禅师(纯)</p>
<p>　　石门禅师(刚)布衲禅师(雍)止岩禅师</p>
<p>　　寿弥法师北禅法师(泽)士瞻禅师(杓)</p>
<p>　　石室法师(瑛)大均法师明庆律师(果)</p>
<p>　　高丽法师(教)一山法师(元)佛海法师</p>
<p>　　贤叟法师(思)竺西禅师(坦)明极禅师(峻)</p>
<p>　　竺田禅师(霖)云寂法师(温)如海法师(真)</p>
<p>　　仲方禅师(伦)竹屋法师(净)子文法师(良)</p>
<p>　　雪庭法师觉源禅师(浚)横云禅师(岳)</p>
<p>　　毒海禅师(清)铁关禅师(枢)东屿禅师(海)</p>
<p>　　石林禅师(巩)虚谷法师(灵)清拙禅师(澄)</p>
<p>　　净觉法师法秀法师了然法师(义)</p>
<p>　　东阳法师(辉)平山法师(等)觉隐法师(诚)</p>
<p>　　慈观律师无隐法师(范)一山禅师(宁)</p>
<p>　　普觉禅师(明)白岩禅师(真)云外法师(岫)</p>
<p>　　弘教禅师(立)子庭法师(训)东林禅师(晓)</p>
<p>　　元起太祖丙辰至顺帝丁未凡一百六十二年自世祖至元己卯灭宋混一。至顺帝至正丁未。实计八十九年兹集自世祖至元甲子。至顺帝丁未凡一百四年</p>
<p>　　旃檀瑞像。自周穆王庚寅止至正丁未。计二千三百五十九年</p>
<p>　　<a>世尊</a>入灭。自周穆王壬申止至正丁未。计二千三百十七年</p>
<p>　　大教东被。自汉明帝戊辰止至正丁未。计一千二百九十六年</p>
<p>　　(皇明崇祯十一年春。月金盖云蘧寿光比丘寓杳溪蘧庵纂录编次)</p>
<p>　　<strong>释鉴稽古略续集</strong> (二)</p>
<p>　　归安杏溪蘧庵比丘大闻幻轮汇编蘧庵居士严尔圭校梓</p>
<p>　　(皇明初建都应天府为南京次迁都顺天府为北京)</p>
<p>　　太祖建文帝成祖仁宗宣宗英宗景泰帝宪宗孝宗武宗世宗穆宗神宗光宗熹宗圣上</p>
<p>　　太祖高皇帝</p>
<p>　　帝生于濠州。龙光烨炎人咸惊异。元顺帝壬辰三月起兵。后代郭子兴将兵渡江。取太平集。庆为兴王之基。次灭陈友谅张士诚等为吴王。后北定中原。混一天下即皇帝位。在位三十一年崩于西宫。寿七十一。上徽号曰。圣神文武钦明启运骏德成功统天大孝皇帝。庙号高祖葬孝陵帝以天纵之资不阶寸土。一民卒成大业。虽曰天命人归。要亦神武不杀之所致也</p>
<p>　　戊申洪武元年正月四日乙亥。上亲为文祭告天地于南郊。礼成即皇帝位于郊坛南。定有天下之号。曰大明。建元洪武。追尊四代祖考皆为帝后。立妃马氏为皇后。立世子标为皇太子是日天宇澄清香雾凝结。独露中星。实天开景运之征也以李善长为中书左丞相。徐达为右丞相。章溢为御史中丞上为东宫设官曰。夫举贤任才立国之本。崇德尚齿尊贤之道。又曰。连抱之木必以授良匠。万金之璧不以付拙工敕立典祀。曰圜丘。曰方丘。曰宗庙。曰社稷。以祀天地祖宗百只颁律令谕曰。律令者治天下之法也。令以教之于先。律以齐之于后谕州县官曰。初飞之鸟不可拔其羽新植之木不可摇其根</p>
<p>　　尚宝司职在禁庭。凡宝十四曰。奉天之宝以镇万国祀天地。曰皇帝之宝以册封赐劳。曰皇帝信宝以征召军。曰天子之宝以祭享鬼神。曰天子行宝以封赐夷蛮。曰天子信宝以调发蕃兵。曰制诰之宝以识诰命。曰敕命之宝以识敕命。曰广运之宝以识黄选勘籍。曰御前之宝以进御座从车驾。曰皇帝尊贤之宝以答赐宗人。曰敬天勤民之宝以训迪有司。凡扈守侍卫令牌之号六。曰申木火土金水以警夜巡。金牌之号五。曰仁义礼智信。以严守卫。凡半字铜符之号四。曰承东西北。巡者左半。守者右半。合契而从事焉。凡铜牌之号一。曰勇以稽直卒。凡牙牌之号五。曰勋亲文武乐以察朝参。凡祭牌之号三。曰陪倛执以谨祀事。凡双鱼铜牌之号二。曰严以肃直卫。曰善以洁祀坛。凡符验之号五。曰马水达通信以给传邮。通制命设登闻鼓御史监之。有冤抑机密重情。许击鼓御史引奏三月以刘基为御史中丞。兼太子赞善大夫。尝与上论兵克敌制胜。上曰。阖辟奇正顷刻变化。犹风云之无常势。要在通其变耳</p>
<p>　　会堂禅师讳自缘。号会堂。临海人。族姓陈。母感奇梦而生。从白雪寺观公为弟子。祝发受具。谒天宁日溪泳公咨决心要。后因省亲道途艰险发心建构。为游<a>行者</a>歇息之所。初修妙果寺。次创圆通阁华严宝阁。复筑弥陀阁。像十六观相。以启人净土正因。事闻于朝。授师金斓法服。赐佛心普济之号。复建报恩禅院。率众修持。嘱以见性为急。是年三月日逝。世寿五十九。腊四十三。塔于寺之西北(朱铭)</p>
<p>　　原璞禅师讳士璋。字原璞。海宁王氏子。生即伏犀贯顶。目炯炯如点漆。幼即膻荤弗御。喜读佛书。父母舍入传法寺。十九剃度为僧。时我庵无公。主上天竺。师将礼谒。而梦游宝所跪礼忏文。果见我庵得其青目。凡天台教观一家章义。以次授师。与天心莹素旦夕磨切。诘难极至。众称双璧焉。受命住持栖真得叩大用才公绝宗继公二师教观之奥。尝曰。佛法教海渺若烟云。非独善所能究尽。使我自画而不进。其能免于孤陋之咎乎。移主旌德与众讲演弗倦。洪武改元集庆虚席。郡守李公延师主持。未几中书被旨。俾浙之东西五府名刹住持咸集京师。共甓天界立善世院。以统僧众。同监董其役诸方耆德皆莫知所为。师独出方略。具有条叙。时十万之众咸仿法焉。是年六月预知时至。召弟子嘱以后事。至十七日坐蜕。寿四十六。腊二十八。塔于龙井辩才塔南。弟子圆觉一印升元克勤等云</p>
<p>　　定天子祭祀冕服定宗庙时享之礼禁宦官不得典兵预政王袆疏。人君修德之要。忠厚以为心。宽大以为政。二者君德之大端元都城红气满空。如火照人。越二日黑气起。百步内不见人元主集后妃太子群臣。会议于端明殿。忽有二狐自殿上出。元主曰。此天所以告朕。朕其可留哉。至夜半遂开建德门北去。如上都京城天鼓鸣。大赦天下与民更始。惟十恶不赦设六部官职以分理天下庶务。下诏求贤</p>
<p>　　天真禅师讳惟则。字天真。菰城费姓。母沈氏。梦异僧而生。礼善寿为师。受具后谒佛日琦千岩长。无见无用等十八人。皆不相入。最后往[匚@于]阜无极源公处。释然顿悟。有誓不涉世之戒。然于随根善导。契悟者日伙。是年征天下高僧。赴京师大兴<a>法事</a>。白庵金公首以荐师。俄以足疾告还。一日侵晓忽告众曰。吾去矣。侍者请偈厉声曰。平常说底不是耶。遂下睫而逝。荼毗顶骨齿舌不坏。寿七十一。腊五十八。澉上胡秋碧。写师神仪。日本国人售归以供。天真语录行世以张正常为真人。去其天师之号。上谓群臣曰。至尊惟天岂有师也。以此为号。亵渎甚矣。改天师印为真人印己酉洪武二年正月。封京都及天下城隍神命祭天下五岳五镇四渎四海之神定诸神祭礼定官民丧服之制</p>
<p>　　二月上耕籍田诏修元史诏立皇陵碑加仁祖淳皇帝陵</p>
<p>　　无尽禅师讳祖灯。字无尽。族王氏。四明人。父好谦尝书华严。五色设利见于笔端。师年方幼乃曰。般若之验一至于斯乎。出家郡之天宁。依僧良伟事住持东白明公。受戒于开元奎公。参日溪泳公。发明大事。复参中峰方山无见斗岩诸公。印其所证。后至天台上云峰胜地。卓锡其中至终身焉。师与其徒以苦行自持。冬一裘夏一葛。朝夕饭一盂。影不出山。人多化之。荆棘之区变为宝坊。上云之境为诸禅林之最。师天性孝谨。迎母董氏养膳以终。师是年示疾。二月八日祈众曰。色身无常早求证悟。时至吾将行焉。侍者乞偈乃书曰。生灭与去来。本是如来藏。拶破五须弥。廓然无背向。端坐而逝。寿七十八。腊五十七。荼毗舍利无数。塔于云峰之左</p>
<p>　　功臣庙徐达为首。次常遇春．李文忠．邓愈．汤和．沐英．胡大海．冯国用．张德胜．吴良．吴祯．曹良臣．康茂才．吴复．茅成．孙兴祖。凡二十一人。命死者塑像于庙祀之。生者仍虚其位。在鸡鸣山定大庙功臣侑享。廖永安．俞通海．张德胜．桑世杰．耿再成．胡大海．赵德七人已卒。祀庙中。后罢永安。而徐常李．邓汤沐六人皆上亲定</p>
<p>　　虚堂禅师讳永宁。字一源。通州人。姓朱。母李氏。投广慧寺。兆如其为宋淮海禅师之再世也。僧录司给牒剃度。往参太湖山无用。用以多方煆炼。成师美器执侍三年。授以遇龙即住遇池便居。初住广德大洞之实相寺。与石溪无一全公相望。人称二<a>甘露</a>门焉。后迁宜兴龙池。名符悬记。欣然惬意。作室数十楹。命曰禹门兴化庵。与龙神受三归依戒。帝师降以弘教普济之号。后于李山禅寺。诏集沙门千七百人。阅大藏经七日。师升座敷演。天降甘露之祥。主常之天宁万寿。轮奂鼎新。元顺帝赐号本觉妙明真净禅寺。命补天童景德禅寺大华严寺。悉以疾辞。有旨入觐说法于龙光殿。上悦赐金斓法衣兼以玉环。加号佛心了悟。帝师亦有绛袍毳帽之赐。奉旨函香至五台山。大士为现祥光五道。镇南王延师入宫。禀受大戒赐白金盂。遣卫护还龙池。募善信万人。为万善同归会。瘗兵后枯骨至无万数。时大旱。狥乡民之求。结坛诵呗。大雨如注。岁有登。是年六月示微疾。命制緪衣且曰。吾将逝矣。十七日书偈云。七十八年守拙。明明一场败阙。泥牛海底翻身。六月炎炎飞雪。侧卧而化。荼毗有五色</p>
		</div>
		
		
		</div></div><hr><script charset='utf-8' src='../../js/footer.js'></script></body></html>