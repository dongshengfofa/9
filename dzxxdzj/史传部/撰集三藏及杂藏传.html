<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，撰集三藏及杂藏传' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>撰集三藏及杂藏传</center></div><div class='fo'><center>经文出处:来自无量光明网</center><br/><br>
			<p>　　<strong>撰集<a>三藏</a>及杂藏传</strong><br />
<br />
　　佛<a>涅槃</a>后迦叶阿难于摩竭国<a>僧伽</a>尸城北撰集三藏及杂藏传</p>
<p>　　先<a>礼佛</a>已礼法众僧各受集法</p>
<p>　　此诸法典除去五盖一心听受</p>
<p>　　说所聚法如阿难说当共信乐</p>
<p>　　是阿难智与佛同等听集此法</p>
<p>　　如佛涅槃阿难付法愍念众生</p>
<p>　　护持诸法如视<a>世尊</a>无上导士</p>
<p>　　视阿难等<a>福田</a>无过设非阿难</p>
<p>　　释种涅槃<a>正法</a>灭尽并及三藏</p>
<p>　　佛雨诸法哀念<a>天人</a>承以完器</p>
<p>　　阿难受持寄付慇懃阿难之法</p>
<p>　　此人乃复终不漏脱所聚法名</p>
<p>　　分别等法如师子吼阿难所说</p>
<p>　　一一于前<a>比丘</a>各好阿难独立</p>
<p>　　佛自称誉若过世智若复俗智</p>
<p>　　一切皆知阿难如海汝等为此</p>
<p>　　信向阿难听所集法悉断众苦</p>
<p>　　世明涅槃地为震动山海涌沸</p>
<p>　　天人哭泣世尊出晚涅槃何早</p>
<p>　　人天孤遗诸道荒塞<a>神通</a>彻视</p>
<p>　　神足<a>罗汉</a>皆诣拘夷供养世尊</p>
<p>　　八万四千过于无漏天人所敬</p>
<p>　　福田无上阎浮利地罗汉悉来</p>
<p>　　世尊涅槃聚会于中别有不还</p>
<p>　　得频来果沟港进学此辈一倍</p>
<p>　　凡行比丘无数百千举手哭行</p>
<p>　　世尊那去我等盲聋三毒未除</p>
<p>　　没于五道谁当拔我<a>比丘尼</a>千</p>
<p>　　数三十五中有神通有漏无漏</p>
<p>　　帝释梵天及无数天文陀华伎</p>
<p>　　速持来到四天大王各有将从</p>
<p>　　栴檀珠璎速齎来诣及诸欲天</p>
<p>　　有色无色九十八亿咸诣拘夷</p>
<p>　　<a>无畏</a>释王八万牙象名马八万</p>
<p>　　尽诣拘夷舍卫月王强勇聪明</p>
<p>　　名象七万皆到拘夷阿闍世王</p>
<p>　　勇猛信佛象七万半悲泣来诣</p>
<p>　　槃闍梨王名明端政象马六万</p>
<p>　　悉诣拘夷名愍王煖郁光亲厚</p>
<p>　　众各五万皆来集会西香众国</p>
<p>　　诸王严仗四色军服数百千众</p>
<p>　　速疾来至欲见佛尸龙王泣啼</p>
<p>　　追寻诸王维耶离众象马车乘</p>
<p>　　如诸天比来诣拘夷凡众无数</p>
<p>　　并及清信睹佛尽今当觐涅槃</p>
<p>　　世界众生三十六亿皆诣拘夷</p>
<p>　　齎所丧具方百由延拘夷处中</p>
<p>　　天人满中地无空缺诸天散华</p>
<p>　　供养佛尸鼓天伎乐雨诸花香</p>
<p>　　诸王官属来诣佛尸皆礼佛足</p>
<p>　　围绕而立诸王号泣举手悲号</p>
<p>　　不复见佛为众<a>说法</a>阿闍世哭</p>
<p>　　来呜佛足我五逆人持我付谁</p>
<p>　　诸王绕尸散宝满上并作众乐</p>
<p>　　香泥涂床举尸铁棺灌满麻油</p>
<p>　　地为震动诸王号哭诸天堕泪</p>
<p>　　渧现于地天王雨泪普皆哭泣</p>
<p>　　天栴檀薪如意杂香积之于地</p>
<p>　　诸王四辈大迦叶等僧众坐上</p>
<p>　　众生所供此大福田迦叶众首</p>
<p>　　丘尼贤者天帝人王各共然尸</p>
<p>　　登烧身时天人号哭呜呼痛哉</p>
<p>　　我等如何七日供养诸天尽受</p>
<p>　　分为八分着甖第九各还本所</p>
<p>　　王及凡民诸天还上八部神归</p>
<p>　　八分余者天龙神得拘夷力人</p>
<p>　　得分立塔八分八塔第九甖塔</p>
<p>　　炭塔第十阎浮所起迦叶僧首</p>
<p>　　行出拘夷诣摩竭国聚会众僧</p>
<p>　　迦叶语僧比丘莫行当共集会</p>
<p>　　勿令法坏于<a>虚空</a>中迦叶鸣揵</p>
<p>　　欲使法久胜于诸魔迦叶语众</p>
<p>　　及天与人今当集法令众生安</p>
<p>　　佛虽涅槃<a>四谛</a>故存八道犹在</p>
<p>　　可获涅槃先佛长寿人民有福</p>
<p>　　遗法日近不久便尽今人短命</p>
<p>　　佛出第七涅槃之后法那久存</p>
<p>　　不还频来见道未成今集真僧</p>
<p>　　此不得入天眼神足六通<a>无我</a></p>
<p>　　一切罗汉我今集之众闻教声</p>
<p>　　即各来集八十千众皆是无漏</p>
<p>　　迦叶问曰弟阿那律遍睹罗汉</p>
<p>　　谁不来者那律便观<a>大千世界</a></p>
<p>　　见忉利天有憍桓钵律白迦叶</p>
<p>　　憍桓忉利罗汉无漏今不来会</p>
<p>　　迦叶命召而亦不来世尊涅槃</p>
<p>　　世空何求迦叶心念比丘能有</p>
<p>　　撰佛所说经法者不遍看不见</p>
<p>　　能集十二部经法义佛所说者</p>
<p>　　唯有阿难是须陀洹当为设宜</p>
<p>　　使成无漏上座方便观阿难心</p>
<p>　　知有慈愍得道未久迦叶语难</p>
<p>　　不得入众汝不应入今当出去</p>
<p>　　阿难白曰何耶上座我于三尊</p>
<p>　　有何过失迦叶答曰弟欲知耶</p>
<p>　　汝于佛众有大过失坐汝<a>佛法</a></p>
<p>　　减于千岁由汝劝佛度于母人</p>
<p>　　细微之戒佛欲分别汝何不问</p>
<p>　　细微戒耶尔时何念轻慢于戒</p>
<p>　　佛已涅槃今当问谁蹈佛大衣</p>
<p>　　佛渴索水汝竟不与非是过耶</p>
<p>　　此比过多是汝所作非口所陈</p>
<p>　　是故当出阿难长叹悲惋堕泪</p>
<p>　　佛方便终当何恃怙于此便去</p>
<p>　　坐一树下感结漏尽佛法由兴</p>
<p>　　无数亿天围遶阿难来诣大会</p>
<p>　　师子无畏迦叶遥见便谓众僧</p>
<p>　　皆当速起阿难今至八万余众</p>
<p>　　皆是无垢迦叶上首叉手立迎</p>
<p>　　迦叶举手善来阿难便上高座</p>
<p>　　修理众僧真大阿难为众人眼</p>
<p>　　侍佛已竟瞿昙福成汝观此僧</p>
<p>　　并观天众<a>世间</a>久病有三苦患</p>
<p>　　世间无主道御涅槃快共慈心</p>
<p>　　为众说法阿难默然迦叶便请</p>
<p>　　上座欣笑作师子吼迦叶心念</p>
<p>　　相望能说阿难今日济度天人</p>
<p>　　迦叶举声大命众生欲度世者</p>
<p>　　皆来诣此如佛所说种种诸法</p>
<p>　　除众生苦阿难当说一切知法</p>
<p>　　如散杂华阿难当撰分别三藏</p>
<p>　　如来说法随众所欲高座阿难</p>
<p>　　复当敷演十方当闻天龙鬼神</p>
<p>　　四部<a>弟子</a>闻命即至如人热渴</p>
<p>　　思想饮水奔走趣河当于中饮</p>
<p>　　天龙鬼神四辈弟子来趣阿难</p>
<p>　　于中闻法余无数众进学见道</p>
<p>　　频来不还寻声后到阿那含道</p>
<p>　　二万一千斯陀含众四万二千</p>
<p>　　须陀洹僧八万四千此等后到</p>
<p>　　亦欲听法诸王皆集群臣兵众</p>
<p>　　阿难仪容众睹咸欢大众次坐</p>
<p>　　方十二延阿难在中如月满明</p>
<p>　　帝释在右梵天在左侍于阿难</p>
<p>　　如佛在时释说偈赞天子欣悦</p>
<p>　　睹大会故阿难无畏如转法轮</p>
<p>　　围遶佛时瞻阿难颜仪容巍巍</p>
<p>　　梵天亦尔请于如来世尊说法</p>
<p>　　阿难如是魔闻名声亦来到此</p>
<p>　　并将妻子及臣兵众波旬睹见</p>
<p>　　若干种众阿难在中如日光明</p>
<p>　　阿难髻出仪似山顶项有日光</p>
<p>　　照于众会难陀髻出迦叶项光</p>
<p>　　那律彻视观于大千诸王在会</p>
<p>　　并及群臣众人千亿皆在此中</p>
<p>　　见会甚乐阿难勇猛波旬愁毒</p>
<p>　　心怀战慓波旬心念一佛灭度</p>
<p>　　更有三出佛力势大瞿昙涅槃</p>
<p>　　谓呼得脱此三所得其处甚大</p>
<p>　　见佛灭度心甚喜悦瞿昙法衰</p>
<p>　　无怨仇对当设方宜灭此残法</p>
<p>　　四部弟子及诸国王魔便出教</p>
<p>　　敕师子将速合四兵尽灭此法</p>
<p>　　即起化兵四种将主围遶大会</p>
<p>　　出可畏声收捕道人清信男女</p>
<p>　　诛杀诸王坏裂道场众会惊愕</p>
<p>　　四辈心念此何从出未成怀疑</p>
<p>　　诸王闻声皆怀惊怖见魔兵众</p>
<p>　　各自严仗阿难心惟谁来相娆</p>
<p>　　睹此兵众乃知魔为阿难便笑</p>
<p>　　敕王顿驾此乱众者我自降之</p>
<p>　　难以慧力叶以进力申手执魔</p>
<p>　　三尸系咽第一人尸第二狗尸</p>
<p>　　第三蛇尸膖烂难近魔便首情</p>
<p>　　迦叶见收罗汉应当困于人耶</p>
<p>　　迦叶我前极挠娆佛世尊未曾</p>
<p>　　见困如今答佛哀愍被大慈铠</p>
<p>　　终不加害于诸群生我等集法</p>
<p>　　欲令久兴汝何为来挠搅我众</p>
<p>　　魔即叉手启阿难曰且俱放我</p>
<p>　　不复娆人阿难使誓迦叶亦尔</p>
<p>　　若后乱众尸还枷颈三尸化去</p>
<p>　　波旬得免魔便愁怖别立一面</p>
<p>　　诸天称善佛法得胜遗法久存</p>
<p>　　常当胜魔迦叶敕众皆当靖定</p>
<p>　　阿难今说如佛所演诸王普起</p>
<p>　　叉手待之诸天悉悦贤者视颜</p>
<p>　　迦叶语难说经时到发此宝箱</p>
<p>　　显说上法何说增一何说增十</p>
<p>　　何说本起何说诸界阿难长笑</p>
<p>　　师子振欠四顾众坐说闻如是</p>
<p>　　说一时已地为震动一亿天人</p>
<p>　　逮得<a>法眼</a>舍卫增一名彼增十</p>
<p>　　释中本起魔竭诸界余经亦尔</p>
<p>　　处处演说阿难以经为大众说</p>
<p>　　尽集诸经以为一藏律为二藏</p>
<p>　　大法三藏经录阿含戒律大法</p>
<p>　　三分正等以为三藏已说大本</p>
<p>　　录诸异法合集众杂复为一藏</p>
<p>　　别经四分名作阿含增一中含</p>
<p>　　长杂四含毘尼随法犯次可生</p>
<p>　　中者久童苦行在后大法诸分</p>
<p>　　作所生名分别第一然后各异</p>
<p>　　增一中含长杂四含迦叶问难</p>
<p>　　此义何谓难答一一比丘<a>念佛</a></p>
<p>　　以是调意故名增一此后二法</p>
<p>　　思惟善心两法便生止意分别</p>
<p>　　三处三知<a>宿命</a>漏尽四处四谛</p>
<p>　　五处五根六处六大七处七觉</p>
<p>　　八处八懅九处九止十处十力</p>
<p>　　十一处经名放牛儿慈经断后</p>
<p>　　增一经终从此义中当一一解</p>
<p>　　此经若干故名增一犹如画师</p>
<p>　　分部色像是一增一种种撰合</p>
<p>　　如药无限随病和合名某药丸</p>
<p>　　故名增一一一缕綖经纬成布</p>
<p>　　以一一说成于增一如合诸物</p>
<p>　　名空集音种种诸经故名增一</p>
<p>　　犹如草木[泥/土]土起墙围覆于空</p>
<p>　　尔乃成舍如是施戒生天涅槃</p>
<p>　　以义围遶故名增一如一种泥</p>
<p>　　成数种器是一增一种种义合</p>
<p>　　从此当知种种义说此经尽出</p>
<p>　　当持增一亦不大长亦不至短</p>
<p>　　结义得偶名中阿含字亦不麤</p>
<p>　　亦不极细言义正等是故名中</p>
<p>　　除去上下说于中法弃于彼我</p>
<p>　　故名中含小凶大凶痴疑尽坏</p>
<p>　　以观正谛是故名中于中长说</p>
<p>　　并及先世劫世<a>流转</a>是故曰长</p>
<p>　　计于诸止天上快乐闻者<a>欢喜</a></p>
<p>　　故名曰长七世过佛及揽大乘</p>
<p>　　佛之涅槃是故曰长诸宝计数</p>
<p>　　多有转轮诸王喜闻故名曰长</p>
<p>　　此法当据学之喜忘欲断诸结</p>
<p>　　是故曰杂此法等含义味共俱</p>
<p>　　闻之断疑故名等含是<a>修行</a>地</p>
<p>　　禅智所趣等见诸法是名等含</p>
<p>　　尽此经中撮行两端闻者多疑</p>
<p>　　故名等含部外杂经诸天赞偈</p>
<p>　　皆入其中故名等含附近法者</p>
<p>　　得好净意断诸诤讼故名戒律</p>
<p>　　分别中戒得净精进闻者皆调</p>
<p>　　是名戒律比丘行是得益于中</p>
<p>　　破碎众结故名戒律忍诸结垢</p>
<p>　　比丘学是除诸恶行是名戒律</p>
<p>　　观视诸法从法得益堕<a>甘露</a>地</p>
<p>　　故名毘尼迦栴造竟持用呈佛</p>
<p>　　佛言上法当名上法于中破痴</p>
<p>　　益于世间此众经明故名大法</p>
<p>　　总持外道断于贡高众法牙旗</p>
<p>　　是名大法譬如明灯照于众物</p>
<p>　　以见诸形故名大法此众经义</p>
<p>　　如芒甘露是诸法味此大法义</p>
<p>　　诸经戒律勤思惟持勿令放舍</p>
<p>　　系缚三藏分别字义比丘诸天</p>
<p>　　千万称善迦叶复问云何四藏</p>
<p>　　阿难可说为众生故阿难答曰</p>
<p>　　此说各异随众意行是名杂藏</p>
<p>　　佛说宿缘罗汉亦说天梵外道</p>
<p>　　故名杂藏中多偈颂问十二缘</p>
<p>　　此各异入是名杂藏三阿僧只</p>
<p>　　<a>菩萨</a>生中所生作缘故名三藏</p>
<p>　　中多宿缘多出所生与阿含异</p>
<p>　　是名杂藏杂藏之法赞菩萨生</p>
<p>　　此中诸义多于三藏都合诸法</p>
<p>　　结在一处何等比丘能尽持者</p>
<p>　　当来世时比丘多愚此辈不能</p>
<p>　　尽持三藏后当作师从经出颂</p>
<p>　　由此益增是故不合处处有喜</p>
<p>　　四阿含者或喜毘尼又喜大法</p>
<p>　　或喜外颂或喜杂藏故不一名</p>
<p>　　尽说诸法结四阿含集录诸数</p>
<p>　　并律大法聚为三藏闻是法已</p>
<p>　　天神及人三千比丘逮得漏尽</p>
<p>　　不还八千频来十千无数天人</p>
<p>　　得见道迹此法久住为天人故</p>
<p>　　诸王常胜尽受百秋一切天人</p>
<p>　　诸王比丘皆共称善如阿难说</p>
<p>　　集法已讫天人各还四辈弟子</p>
<p>　　皆归本所</p>
<p>　　佛涅槃后。迦叶阿难等。于摩竭国僧伽尸城北。造集三藏正经及杂藏经。常所云四箧者。合杂言也。凡二百首卢。上增一阿含。从一至十为十一处经者。撰诸十一事经。以放牛儿十一事经为始。以行慈十一事经为终。因其所引便出其经。以事相连故合为一卷。此放牛经者。佛说放牛十一事。以况比丘道具十一行。成道树根栽枝叶茂盛多所覆荫。因放牛儿于坐发念。佛知其意故说十一事以所<a>行者</a>。放牛者即解便逮罗汉</p>
<p>&nbsp;</p>
		</div>
		
		
		</div></div><hr><script charset='utf-8' src='../../js/footer.js'></script></body></html>