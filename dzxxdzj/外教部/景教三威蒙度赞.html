<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，景教三威蒙度赞' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>景教三威蒙度赞</center></div><div class='fo'><center>经文出处:来自无量光明网</center><br/><br>
			<p>　　<strong>景教三威蒙度赞</strong></p>
<p>　　无上诸天深敬叹大地重念普安和</p>
<p>　　人元真性蒙依止三才慈父阿罗诃</p>
<p>　　一切善众至诚礼一切慧性称赞歌</p>
<p>　　一切含真尽归仰蒙圣慈光救离魔</p>
<p>　　难寻无及正真常慈父明子净风王</p>
<p>　　于诸帝中为师帝于诸<a>世尊</a>为法皇</p>
<p>　　常居妙明无畔界光威尽察有界疆</p>
<p>　　自始无人尝得见复以色见不可相</p>
<p>　　惟独绝凝清净德惟独神威无等力</p>
<p>　　惟独不转俨然存众善根本复无极</p>
<p>　　我今一切念慈恩叹彼妙乐照此国</p>
<p>　　弥施诃普尊大圣子广度苦界救无亿</p>
<p>　　常活命王慈喜羔大普耽苦不辞劳</p>
<p>　　愿舍群生积重罪善护真性得无繇</p>
<p>　　圣子端任父右座其座复超无[曰/(勿*斤)]高</p>
<p>　　大师愿彼乞众请降筏使免火江漂</p>
<p>　　大师是我等慈父大师是我等圣主</p>
<p>　　大师是我等法王大师能为普救度</p>
<p>　　大师慧力助诸[羸-口+(罩-卓)]诸目瞻仰不暂移</p>
<p>　　复与枯燋降<a>甘露</a>所有蒙润善根滋</p>
<p>　　大圣普尊弥施诃我叹慈父海藏慈</p>
<p>　　大圣谦及净风性清凝法耳不思议</p>
<p>　　大秦景教三威蒙度赞一卷</p>
<p>　　尊经</p>
<p>　　敬礼妙身皇父阿罗诃应身皇子弥施诃证身卢诃宁俱沙已上三身同归一体</p>
<p>　　瑜罕难法王卢伽法王摩矩辞法王明泰法王牟世法王多惠法王景通法王宝路法王千眼法王那宁逸法王玟艳法王摩萨吉思法王宜和吉思法王摩没吉思法王岑稳僧法王二十四圣法王宪难耶法王贺萨耶法弥沙曳法王娑罗法王瞿卢法王报信法王</p>
<p>　　敬礼常明皇乐经宣元至本经志玄安乐经天宝藏经多惠圣王经阿思瞿利容经浑元经通真经宝明经传化经罄遗经原灵经述略经三际经征诘经宁思经宣义经师利海经宝路法王经删河律经艺利月思经宁耶[这-言+(手*页)]经仪则律经毗遏启经三威赞经牟世法王经伊利耶经遏拂林经报信法王经弥施诃<a>自在</a>天地经四门经启真经摩萨吉斯经慈利波经乌沙那经</p>
<p>　　(谨案诸经目录。大秦本教经都五百卅部。并是贝叶<a>梵音</a>。唐太宗皇帝贞观九年。西域太德僧阿罗本届于中夏。并奏上本音。房玄龄魏征宣译奏言。后召本教大德僧景净。译得已上卅部卷。余大数具在贝皮夹。犹未翻译)</p>
		</div>
		
		
		</div></div><hr><script charset='utf-8' src='../../js/footer.js'></script></body></html>