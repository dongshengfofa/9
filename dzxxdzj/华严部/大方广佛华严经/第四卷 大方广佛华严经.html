<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 大方广佛华严经</center></div><div class='fo'><center>经文出处:来自无量光明网</center><br/><br>
			<p>
	　　<strong>第四卷 <a>大方广佛华严经</a></strong></p>
<p>
	　　于阗国<a>三藏</a>实叉难陀奉制</p>
<p>
	　　世主妙严品第一之四</p>
<p>
	　　复次普光焰藏主火神。得悉除一切<a>世间</a>闇<a>解脱</a>门。普集光幢主火神。得能息一切众生诸惑漂流热恼苦解脱门。大光遍照主火神。得无动福力大悲藏解脱门。无尽光髻主火神。得光明照耀无边<a>虚空</a>界解脱门。种种焰眼主火神。得种种福庄严寂静光解脱门。十方宫殿如须弥山主火神。得能灭一切世间诸趣炽然苦解脱门。威光<a>自在</a>主火神。得自在开悟一切世间解脱门。光照十方主火神。得永破一切愚痴执着见解脱门。雷音电光主火神。得成就一切愿力大震吼解脱门。尔时普光焰藏主火神承佛威力。遍观一切主火神众。而说颂言</p>
<p>
	　　汝观如来精进力广大亿劫不思议</p>
<p>
	　　为利众生现世间所有暗障皆令灭</p>
<p>
	　　众生愚痴起诸见烦恼如流及火然</p>
<p>
	　　导师方便悉灭除普集光幢于此悟</p>
<p>
	　　福德如空无有尽求其边际不可得</p>
<p>
	　　此佛大悲无动力光照悟入心生喜</p>
<p>
	　　我观如来之所行经于劫海无边际</p>
<p>
	　　如是示现<a>神通</a>力众妙宫神所了知</p>
<p>
	　　亿劫修成不可思求其边际莫能知</p>
<p>
	　　演法实相令<a>欢喜</a>无尽光神所观见</p>
<p>
	　　十方所有广大众一切现前瞻仰佛</p>
<p>
	　　寂静光明照世间此妙焰神所能了</p>
<p>
	　　牟尼出现诸世间坐于一切宫殿中</p>
<p>
	　　普雨无边广大法此十方神之境界</p>
<p>
	　　诸佛智慧最甚深于法自在现世间</p>
<p>
	　　能悉阐明真实理威光悟此心欣庆</p>
<p>
	　　诸见愚痴为暗盖众生迷惑常<a>流转</a></p>
<p>
	　　佛为开阐妙法门此照方神能悟入</p>
<p>
	　　愿门广大不思议力度修治已清净</p>
<p>
	　　如昔愿心皆出现此震音神之所了</p>
<p>
	　　复次普兴云幢主水神。得平等利益一切众生慈解脱门。海潮云音主水神。得无边法庄严解脱门。妙色轮髻主水神。得观所应化方便普摄解脱门。善巧漩澓主水神。得普演诸佛甚深境界解脱门。离垢香积主水神。得普现清净大光明解脱门。福桥光音主水神。得清净法界无相无性解脱门。知足自在主水神。得无尽大悲海解脱门。净喜善音主水神。得于<a>菩萨</a>众会道场中为大欢喜藏解脱门。普现威光主水神。得以无碍广大福德力普出现解脱门。吼声遍海主水神。得观察一切众生发起如虚空调伏方便解脱门。尔时普兴云幢主水神。承佛威力。遍观一切主水神众。而说颂言</p>
<p>
	　　清净慈门刹尘数共生如来一妙相</p>
<p>
	　　一一诸相莫不然是故见者无厌足</p>
<p>
	　　<a>世尊</a>往昔<a>修行</a>时普诣一切如来所</p>
<p>
	　　种种修治无懈倦如是方便云音入</p>
<p>
	　　佛于一切十方中寂然不动无来去</p>
<p>
	　　应化众生悉令见此是髻轮之所知</p>
<p>
	　　如来境界无边量一切众生不能了</p>
<p>
	　　妙音演说遍十方此善旋神所行处</p>
<p>
	　　世尊光明无有尽充遍法界不思议</p>
<p>
	　　<a>说法</a><a>教化</a>度众生此净香神所观见</p>
<p>
	　　如来清净等虚空无相无形遍十方</p>
<p>
	　　而令众会靡不见此福光神善观察</p>
<p>
	　　佛昔修习大悲门其心广遍等众生</p>
<p>
	　　是故如云现于世此解脱门知足了</p>
<p>
	　　十方所有诸国土悉见如来坐于座</p>
<p>
	　　朗然开悟大菩提如是喜音之所入</p>
<p>
	　　如来所行无挂碍遍往十方一切刹</p>
<p>
	　　处处示现大神通普现威光已能悟</p>
<p>
	　　修习无边方便行等众生界悉充满</p>
<p>
	　　神通妙用靡暂停吼声遍海斯能入</p>
<p>
	　　复次出现宝光主海神。得以等心施一切众生福德海众宝庄严身解脱门。不可坏金刚幢主海神。得巧方便守护一切众生善根解脱门。不杂尘垢主海神。得能竭一切众生烦恼海解脱门。恒住波浪主海神。得令一切众生离恶道解脱门。吉祥宝月主海神。得普灭大痴暗解脱门。妙华龙髻主海神。得灭一切诸趣苦与安乐解脱门。普持光味主海神。得净治一切众生诸见愚痴性解脱门。宝焰华光主海神。得出生一切宝种性菩提心解脱门。金刚妙髻主海神。得不动心功德海解脱门。海潮雷音主海神。得普入法界三昧门解脱门。尔时。出现宝光主海神。承佛威力。普观一切主海神众。而说颂言</p>
<p>
	　　不可思议大劫海供养一切诸如来</p>
<p>
	　　普以功德施群生是故端严最无比</p>
<p>
	　　一切世间皆出现众生根欲靡不知</p>
<p>
	　　普为弘宣大法海此是坚幢所欣悟</p>
<p>
	　　一切众生烦恼覆流转诸趣受众苦</p>
<p>
	　　为其开示如来境普水宫神入此门</p>
<p>
	　　佛于难思劫海中修行诸行无有尽</p>
<p>
	　　永截众生痴惑网宝月于此能明入</p>
<p>
	　　佛见众生常恐怖流转<a>生死</a>大海中</p>
<p>
	　　示彼如来无上道龙髻悟解生欣悦</p>
<p>
	　　诸佛境界不思议法界虚空平等相</p>
<p>
	　　能净众生痴惑网如是持味能宣说</p>
<p>
	　　佛眼清净不思议一切境界悉该览</p>
<p>
	　　普示众生诸妙道此是华光心所悟</p>
<p>
	　　魔军广大无央数一<a>刹那</a>中悉摧灭</p>
<p>
	　　心无倾动难测量金刚妙髻之方便</p>
<p>
	　　普于十方演妙音其音法界靡不周</p>
<p>
	　　此是如来三昧境海潮音神所行处</p>
<p>
	　　复次普发迅流主河神。得普雨无边法雨解脱门。普洁泉涧主河神。得普现一切众生前令永离烦恼解脱门。离尘净眼主河神。得以大悲方便普涤一切众生诸惑尘垢解脱门。十方遍吼主河神。得恒出<a>饶益</a>众生音解脱门。普救护众生主河神。得于一切含识中恒起无恼害慈解脱门。无热净光主河神。得普示一切清凉善根解脱门。普生欢喜主河神。得修行具足施令一切众生永离悭着解脱门。广德胜幢主河神。得作一切欢喜<a>福田</a>解脱门。光照普世主河神。得能令一切众生杂染者清净嗔毒者欢喜解脱门。海德光明主河神。得能令一切众生入解脱海恒受具足乐解脱门。尔时普发迅流主河神。承佛威力。遍观一切主河神众。而说颂言</p>
<p>
	　　如来往昔为众生修治法海无边行</p>
<p>
	　　譬如霈泽清炎暑普灭众生烦恼热</p>
<p>
	　　佛昔难宣无量劫以愿光明净世间</p>
<p>
	　　诸根熟者令悟道此普洁神心所悟</p>
<p>
	　　大悲方便等众生悉现其前常化诱</p>
<p>
	　　普使净治烦恼垢净眼见此深欢悦</p>
<p>
	　　佛演妙音普使闻众生爱乐心欢喜</p>
<p>
	　　悉使涤除无量苦此遍吼神之解脱</p>
<p>
	　　佛昔修习菩提行为利众生无量劫</p>
<p>
	　　是故光明遍世间护神忆念生欢喜</p>
<p>
	　　佛昔修行为众生种种方便令成熟</p>
<p>
	　　普净福海除众苦无热见此心欣庆</p>
<p>
	　　施门广大无穷尽一切众生咸利益</p>
<p>
	　　能令见者无悭着此普喜神之所悟</p>
<p>
	　　佛昔修行实方便成就无边功德海</p>
<p>
	　　能令见者靡不欣此胜幢神心悟悦</p>
<p>
	　　众生有垢咸净治一切怨害等生慈</p>
<p>
	　　故得光照满虚空普世河神见欢喜</p>
<p>
	　　佛是福田功德海能令一切离诸恶</p>
<p>
	　　乃至成就大菩提此海光神之解脱</p>
<p>
	　　复次柔软胜味主稼神。得与一切众生法滋味令成就佛身解脱门。时华净光主稼神。得能令一切众生受广大喜乐解脱门。色力勇健主稼神。得以一切<a>圆满</a>法门净诸境界解脱门。增益精气主稼神。得见佛大悲无量神通变化力解脱门。普生根果主稼神。得普现佛福田令下种无失坏解脱门。妙严环髻主稼神。得普发众生净信华解脱门。润泽净华主稼神。得大慈愍济诸众生令增长福德海解脱门。成就妙香主稼神。得广开示一切行法解脱门。见者爱乐主稼神。得能令法界一切众生舍离<a>懈怠</a>忧恼等诸恶普清净解脱门。离垢光明主稼神。得观察一切众生善根随应说法令众会欢喜满足解脱门。尔时柔软胜味主稼神。承佛威力。遍观一切主稼神众。而说颂言</p>
<p>
	　　如来无上功德海普现明灯照世间</p>
<p>
	　　一切众生咸救护悉与安乐无遗者</p>
<p>
	　　世尊功德无有边众生闻者不唐捐</p>
<p>
	　　悉使离苦常欢喜此是时华之所入</p>
<p>
	　　善逝诸力皆圆满功德庄严现世间</p>
<p>
	　　一切众生悉调伏此法勇力能明证</p>
<p>
	　　佛昔修治大悲海其心念念等世间</p>
<p>
	　　是故神通无有边增益精气能观见</p>
<p>
	　　佛遍世间常现前一切方便无空过</p>
<p>
	　　悉净众生诸惑恼此普生神之解脱</p>
<p>
	　　佛是世间大智海放净光明无不遍</p>
<p>
	　　广大信解悉从生如是严髻能明入</p>
<p>
	　　如来观世起慈心为利众生而出现</p>
<p>
	　　示彼恬怡最胜道此净华神之解脱</p>
<p>
	　　善逝所修清净行菩提树下具宣说</p>
<p>
	　　如是教化满十方此妙香神能听受</p>
<p>
	　　佛于一切诸世间悉使离忧生大喜</p>
<p>
	　　所有根欲皆治净可爱乐神斯悟入</p>
<p>
	　　如来出现于世间普观众生心所乐</p>
<p>
	　　种种方便而成熟此净光神解脱门</p>
<p>
	　　复次吉祥主药神。得普观一切众生心而勤摄取解脱门。栴檀林主药神。得以光明摄众生俾见者无空过解脱门。离尘光明主药神。得能以净方便灭一切众生烦恼解脱门。名称普闻主药神。得能以大名称增长无边善根海解脱门。毛孔现光主药神。得大悲幢速赴一切病境界解脱门。破暗清净主药神。得疗治一切盲冥众生令智眼清净解脱门。普发吼声主药神。得能演佛音说诸法差别义解脱门。蔽日光幢主药神。得能作一切众生善知识令见者咸生善根解脱门。明见十方主药神。得清净大悲藏能以方便令生信解解脱门。普发威光主药神。得方便令<a>念佛</a>灭一切众生病解脱门。尔时吉祥主药神。承佛威力。遍观一切主药神众。而说颂言</p>
<p>
	　　如来智慧不思议悉知一切众生心</p>
<p>
	　　能以种种方便力灭彼群迷无量苦</p>
<p>
	　　大雄善巧难测量凡有所作无空过</p>
<p>
	　　必使众生诸苦灭栴檀林神能悟此</p>
<p>
	　　汝观诸<a>佛法</a>如是往悉勤修无量劫</p>
<p>
	　　而于诸有无所著此离尘光所入门</p>
<p>
	　　佛百千劫难可遇若有得见及闻名</p>
<p>
	　　必令获益无空过此普称神之所了</p>
<p>
	　　如来一一毛孔中悉放光明灭众患</p>
<p>
	　　世间烦恼皆令尽此现光神所入门</p>
<p>
	　　一切众生痴所盲惑业众苦无量别</p>
<p>
	　　佛悉蠲除开智照如是破暗能观见</p>
<p>
	　　如来一音无限量能开一切法门海</p>
<p>
	　　众生听者悉了知此是大音之解脱</p>
<p>
	　　汝观佛智难思议普现诸趣救群生</p>
<p>
	　　能令见者皆从化此蔽日幢深悟了</p>
<p>
	　　如来大悲方便海为利世间而出现</p>
<p>
	　　广开正道示众生此见方神能了达</p>
<p>
	　　如来普放大光明一切十方无不照</p>
<p>
	　　令<a>随念</a>佛生功德此发威光解脱门</p>
<p>
	　　复次布华如云主林神。得广大无边智海藏解脱门。擢干舒光主林神。得广大修治普清净解脱门。生芽发耀主林神。得增长种种净信芽解脱门。吉祥净叶主林神。得一切清净功德庄严聚解脱门。垂布焰藏主林神。得普门清净慧恒周览法界解脱门。妙庄严光主林神。得普知一切众生行海而兴布法云解脱门。可意雷声主林神。得忍受一切不可意声演清净音解脱门。香光普遍主林神。得十方普现昔所修治广大行境界解脱门。妙光回耀主林神。得以一切功德法饶益世间解脱门。华果光味主林神。得能令一切见佛出兴常敬念不忘庄严功德藏解脱门。尔时布华如云主林神。承佛威力。普观一切主林神众。而说颂言</p>
<p>
	　　佛昔修习菩提行福德智慧悉成满</p>
<p>
	　　一切诸力皆具足放大光明出世间</p>
<p>
	　　悲门无量等众生如来往昔普净治</p>
<p>
	　　是故于世能为益此擢干神之所了</p>
<p>
	　　若有众生一见佛必使入于深信海</p>
<p>
	　　普示一切如来道此妙芽神之解脱</p>
<p>
	　　一毛所集诸功德劫海宣扬不可尽</p>
<p>
	　　诸佛方便难思议净叶能明此深义</p>
<p>
	　　我念如来于往昔供养刹尘无量佛</p>
<p>
	　　一一佛所智渐明此焰藏神之所了</p>
<p>
	　　一切众生诸行海世尊一念悉了知</p>
<p>
	　　如是广大无碍智妙庄严神能悟入</p>
<p>
	　　恒演如来寂妙音普生无等大欢喜</p>
<p>
	　　随其解欲皆令悟此是雷音所行法</p>
<p>
	　　如来示现大神通十方国土皆周遍</p>
<p>
	　　佛昔修行悉令见此普香光所入门</p>
<p>
	　　众生譣诐不修德迷惑沈流生死中</p>
<p>
	　　为彼阐明众智道此妙光神之所见</p>
<p>
	　　佛为业障诸众生经于亿劫时乃现</p>
<p>
	　　其余念念常令见此味光神所观察</p>
<p>
	　　复次宝峰开华主山神。得入大寂定光明解脱门。华林妙髻主山神。得修集慈善根成熟不可思议数众生解脱门。高幢普照主山神。得观察一切众生心所乐严净诸根解脱门。离尘宝髻主山神。得无边劫海勤精进无厌怠解脱门。光照十方主山神。得以无边功德光普<a>觉悟</a>解脱门。大力光明主山神。得能自成熟复令众生舍离愚迷行解脱门。威光普胜主山神。得拔一切苦使无有余解脱门。微密光轮主山神。得演教法光明显示一切如来功德解脱门。普眼现见主山神。得令一切众生乃至于梦中增长善根解脱门。金刚坚固眼主山神。得出现无边大义海解脱门。尔时开华匝地主山神。承佛威力。普观一切主山神众。而说颂言</p>
<p>
	　　往修胜行无有边今获神通亦无量</p>
<p>
	　　法门广辟如尘数悉使众生深悟喜</p>
<p>
	　　众相严身遍世间毛孔光明悉清净</p>
<p>
	　　大慈方便示一切华林妙髻悟此门</p>
<p>
	　　佛身普现无有边十方世界皆充满</p>
<p>
	　　诸根严净见者喜此法高幢能悟入</p>
<p>
	　　历劫勤修无懈倦不染世法如虚空</p>
<p>
	　　种种方便化群生悟此法门名宝髻</p>
<p>
	　　众生盲暗入险道佛哀愍彼舒光照</p>
<p>
	　　普使世间从睡觉威光悟此心生喜</p>
<p>
	　　昔在诸有广修行供养刹尘无数佛</p>
<p>
	　　令众生见发大愿此地大力能明入</p>
<p>
	　　见诸众生流转苦一切业障恒缠覆</p>
<p>
	　　以智慧光悉灭除此普胜神之解脱</p>
<p>
	　　一一毛孔出妙音随众生心赞诸佛</p>
<p>
	　　悉遍十方无量劫此是光轮所入门</p>
<p>
	　　佛遍十方普现前种种方便说妙法</p>
<p>
	　　广益众生诸行海此现见神之所悟</p>
<p>
	　　法门如海无边量一音为说悉令解</p>
<p>
	　　一切劫中演不穷入此方便金刚目</p>
<p>
	　　复次普德净华主地神。得以慈悲心念念普观一切众生解脱门。坚福庄严主地神。得普现一切众生福德力解脱门。妙华严树主地神。得普入诸法出生一切佛刹庄严解脱门。普散众宝主地神。得修习种种诸三昧令众生除障垢解脱门。净目观时主地神。得令一切众生常游戏快乐解脱门。金色妙眼主地神。得示现一切清净身调伏众生解脱门。香毛发光主地神。得了知一切佛功德海大威力解脱门。寂音悦意主地神。得普摄持一切众生言音海解脱门。妙华旋髻主地神。得充满佛刹离垢性解脱门。金刚普持主地神。得一切佛法轮所摄持普出现解脱门。尔时普德净华主地神。承佛威力。普观一切主地神众。而说颂言</p>
<p>
	　　如来往昔念念中大慈悲门不可说</p>
<p>
	　　如是修行无有已故得坚牢不坏身</p>
<p>
	　　三世众生及菩萨所有一切众福聚</p>
<p>
	　　悉现如来毛孔中福严见已生欢喜</p>
<p>
	　　广大寂静三摩地不生不灭无来去</p>
<p>
	　　严净国土示众生此树华神之解脱</p>
<p>
	　　佛于往昔修诸行为令众生消重障</p>
<p>
	　　普散众宝主地神见此解脱生欢喜</p>
<p>
	　　如来境界无边际念念普现于世间</p>
<p>
	　　净目观时主地神见佛所行心庆悦</p>
<p>
	　　妙音无限不思议普为众生灭烦恼</p>
<p>
	　　金色眼神能了悟见佛无边胜功德</p>
<p>
	　　一切色形皆化现十方法界悉充满</p>
<p>
	　　香毛发光常见佛如是普化诸众生</p>
<p>
	　　妙音普遍于十方无量劫中为众说</p>
<p>
	　　悦意地神心了达从佛得闻深敬喜</p>
<p>
	　　佛毛孔出香焰云随众生心遍世间</p>
<p>
	　　一切见者皆成熟此是华旋所观处</p>
<p>
	　　坚固难坏如金刚不可倾动逾须弥</p>
<p>
	　　佛身如是处世间普持得见生欢喜</p>
<p>
	　　复次宝峰光耀主城神。得方便利益众生解脱门。妙严宫殿主城神。得知众生根教化成熟解脱门。清净喜宝主城神。得常欢喜令一切众生受诸福德解脱门。离忧清净主城神。得救诸怖畏大悲藏解脱门。华灯焰眼主城神。得普明了大智慧解脱门。焰幢明现主城神。得普方便示现解脱门。盛福威光主城神。得普观察一切众生令修广大福德海解脱门。净光明身主城神。得开悟一切愚暗众生解脱门。宝峰光目主城神。得能以大光明破一切众生障碍山解脱门。尔时宝峰光耀主城神。承佛威力。普观一切主城神众。而说颂言</p>
<p>
	　　导师如是不思议光明遍照于十方</p>
<p>
	　　众生现前悉见<a>佛教</a>化成熟无央数</p>
<p>
	　　诸众生根各差别佛悉了知无有余</p>
<p>
	　　妙严宫殿主城神入此法门心庆悦</p>
<p>
	　　如来无量劫修行护持往昔诸佛法</p>
<p>
	　　意常承奉生欢喜妙宝城神悟此门</p>
<p>
	　　如来昔已能除遣一切众生诸恐怖</p>
<p>
	　　而恒于彼起慈悲此离忧神心悟喜</p>
<p>
	　　佛智广大无有边譬如虚空不可量</p>
<p>
	　　华目城神斯悟悦能学如来之妙慧</p>
<p>
	　　如来色相等众生随其乐欲皆令见</p>
<p>
	　　焰幢明现心能悟习此方便生欢喜</p>
<p>
	　　如来往修众福海清净广大无边际</p>
<p>
	　　福德幢光于此门观察了悟心欣庆</p>
<p>
	　　众生愚迷诸有中如世生盲卒无睹</p>
<p>
	　　佛为利益兴于世清净光神入此门</p>
<p>
	　　如来自在无有边如云普遍于世间</p>
<p>
	　　乃至现梦令调伏此是香幢所观见</p>
<p>
	　　众生痴暗如盲瞽种种障盖所缠覆</p>
<p>
	　　<a>佛光</a>照彻普令开如是宝峰之所入</p>
<p>
	　　复次净庄严幢道场神。得出现供养佛广大庄严具誓愿力解脱门。须弥宝光道场神。得现一切众生前成就广大菩提行解脱门。雷音幢相道场神。得随一切众生心所乐令见佛于梦中为说法解脱门。雨华妙眼道场神。得能雨一切难舍众宝庄严具解脱门。清净焰形道场神。得能现妙庄严道场广化众生令成熟解脱门。华缨垂髻道场神。得随根说法令生<a>正念</a>解脱门。雨宝庄严道场神。得能以辩才普雨无边欢喜法解脱门。勇猛香眼道场神。得广称赞诸佛功德解脱门。金刚彩云道场神。得示现无边色相树庄严道场解脱门。莲华光明道场神。得菩提树下寂然不动而充遍十方解脱门。妙光照耀道场神。得显示如来种种力解脱门。尔时净庄严幢道场神。承佛威力。普观一切道场神众。而说颂言</p>
<p>
	　　我念如来往昔时于无量劫所修行</p>
<p>
	　　诸佛出兴咸供养故获如空大功德</p>
<p>
	　　佛昔修行无尽施无量刹土微尘等</p>
<p>
	　　须弥光照菩提神忆念善逝心欣庆</p>
<p>
	　　如来色相无有穷变化周流一切刹</p>
<p>
	　　乃至梦中常示现雷幢见此生欢喜</p>
<p>
	　　昔行舍行无量劫能舍难舍眼如海</p>
<p>
	　　如是舍行为众生此妙眼神能悟悦</p>
<p>
	　　无边色相宝焰云现菩提场遍世间</p>
<p>
	　　焰形清净道场神见佛自在生欢喜</p>
<p>
	　　众生行海无有边佛普弥纶雨法雨</p>
<p>
	　　随其根解除疑惑华缨悟此心欢喜</p>
<p>
	　　无量法门差别义辩才大海皆能入</p>
<p>
	　　雨宝严具道场神于心念念恒如是</p>
<p>
	　　于不可说一切土尽世言辞称赞佛</p>
<p>
	　　故获名誉大功德此勇眼神能忆念</p>
<p>
	　　种种色相无边树普现菩提树王下</p>
<p>
	　　金刚彩云悟此门恒观道树生欢喜</p>
<p>
	　　十方边际不可得佛坐道场智亦然</p>
<p>
	　　莲华步光净<a>信心</a>入此解脱深生喜</p>
<p>
	　　道场一切出妙音赞佛难思清净力</p>
<p>
	　　及以成就诸因行此妙光神能听受</p>
<p>
	　　复次宝印手足行神。得普雨众宝生广大欢喜解脱门。莲华光足行神。得示现佛身坐一切光色莲华座令见者欢喜解脱门。最胜华髻足行神。得一一心念中建立一切如来众会道场解脱门。摄诸善见足行神。得举足发步悉调伏无边众生解脱门。妙宝星幢足行神。得念念中化现种种莲华网光明普雨众宝出妙音声解脱门。乐吐妙音足行神。得出生无边欢喜海解脱门。栴檀树光足行神。得以香风普觉一切道场众会解脱门。莲华光明足行神。得一切毛孔放光明演微妙法音解脱门。微妙光明足行神。得其身遍出种种光明网普照耀解脱门。积集妙华足行神。得开悟一切众生令生善根海解脱门。尔时宝印手足行神。承佛神力。遍观一切足行神众。而说颂言</p>
<p>
	　　佛昔修行无量劫供养一切诸如来</p>
<p>
	　　心恒庆悦不疲厌喜门深大犹如海</p>
<p>
	　　念念神通不可量化现莲华种种香</p>
<p>
	　　佛坐其上普游往红色光神皆睹见</p>
<p>
	　　诸佛如来法如是广大众会遍十方</p>
<p>
	　　普现神通不可议最胜华神悉明瞩</p>
<p>
	　　十方国土一切处于中举足若下足</p>
<p>
	　　悉能成就诸群生此善见神心悟喜</p>
<p>
	　　如众生数普现身此一一身充法界</p>
<p>
	　　悉放净光雨众宝如是解脱星幢入</p>
<p>
	　　如来境界无边际普雨法雨皆充满</p>
<p>
	　　众会睹佛生欢喜此妙音声之所见</p>
<p>
	　　佛音声量等虚空一切音声悉在中</p>
<p>
	　　调伏众生靡不遍如是栴檀能听受</p>
<p>
	　　一切毛孔出化音阐扬三世诸佛名</p>
<p>
	　　闻此音者皆欢喜莲华光神如是见</p>
<p>
	　　佛身变现不思议步步色相犹如海</p>
<p>
	　　随众生心悉令见此妙光明之所得</p>
<p>
	　　十方普现大神通一切众生悉开悟</p>
<p>
	　　众妙华神于此法见已心生大欢喜</p>
<p>
	　　复次净喜境界身众神。得忆佛往昔誓愿海解脱门。光照十方身众神。得光明普照无边世界解脱门。海音调伏身众神。得大音普觉一切众生令欢喜调伏解脱门。净华严髻身众神。得身如虚空周遍住解脱门。无量威仪身众神。得示一切众生诸佛境界解脱门。最胜光严身众神。得令一切饥乏众生色力满足解脱门。净光香云身众神。得除一切众生烦恼垢解脱门。守护摄持身众神。得转一切众生愚痴魔业解脱门。普现摄<a>化身</a>众神。得普于一切世主宫殿中显示庄严相解脱门。不动光明身众神。得普摄一切众生皆令生清净善根解脱门。尔时净喜境界身众神。承佛威力。普观一切身众神众。而说颂言</p>
<p>
	　　我忆须弥尘劫前有佛妙光出兴世</p>
<p>
	　　世尊于彼如来所发心供养一切佛</p>
<p>
	　　如来身放大光明其光法界靡不充</p>
<p>
	　　众生遇者心调伏此照方神之所见</p>
<p>
	　　如来声震十方国一切言音悉圆满</p>
<p>
	　　普觉群生无有余调伏闻此心欢庆</p>
<p>
	　　佛身清净恒寂灭普现众色无诸相</p>
<p>
	　　如是遍住于世间此净华神之所入</p>
<p>
	　　导师如是不思议随众生心悉令见</p>
<p>
	　　或坐或行或时住无量威仪所悟门</p>
<p>
	　　佛百千劫难逢遇出兴利益能自在</p>
<p>
	　　令世悉离贫穷苦最胜光严入斯处</p>
<p>
	　　如来一一齿相间普放香灯光焰云</p>
<p>
	　　灭除一切众生惑离垢云神如是见</p>
<p>
	　　众生染惑为重障随逐魔径常流转</p>
<p>
	　　如来开示解脱道守护执持能悟入</p>
<p>
	　　我观如来自在力光布法界悉充满</p>
<p>
	　　处王宫殿化众生此普现神之境界</p>
<p>
	　　众生迷妄具众苦佛在其中常救摄</p>
<p>
	　　皆令灭惑生喜心不动光神所观见</p>
<p>
	　　复次妙色那罗延执金刚神。得见如来示现无边色相身解脱门。日轮速疾幢执金刚神。得佛身一一毛如日轮现种种光明云解脱门。须弥华光执金刚神。得化现无量身大神变解脱门。清净云音执金刚神。得无边随类音解脱门。妙臂天主执金刚神。得现为一切世间主开悟众生解脱门。可爱乐光明执金刚神。得普开示一切佛法差别门咸尽无遗解脱门。大树雷音执金刚神。得以可爱乐庄严具摄一切树神解脱门。师子王光明执金刚神。得如来广大福庄严聚皆具足明了解脱门。密焰吉祥目执金刚神。得普观察险恶众生心为现威严身解脱门。莲华摩尼髻执金刚神。得普雨一切菩萨庄严具摩尼髻解脱门。尔时妙色那罗延执金刚神。承佛威力。普观一切执金刚神众。而说颂言</p>
<p>
	　　汝应观法王法王法如是</p>
<p>
	　　色相无有边普现于世间</p>
<p>
	　　佛身一一毛光网不思议</p>
<p>
	　　譬如净日轮普照十方国</p>
<p>
	　　如来神通力法界悉周遍</p>
<p>
	　　一切众生前示现无尽身</p>
<p>
	　　如来说法音十方莫不闻</p>
<p>
	　　随诸众生类悉令心满足</p>
<p>
	　　众见牟尼尊处世宫殿中</p>
<p>
	　　普为诸群生阐扬于大法</p>
<p>
	　　法海漩澓处一切差别义</p>
<p>
	　　种种方便门演说无穷尽</p>
<p>
	　　无边大方便普应十方国</p>
<p>
	　　遇佛净光明悉见如来身</p>
<p>
	　　供养于诸佛亿刹微尘数</p>
<p>
	　　功德如虚空一切所瞻仰</p>
<p>
	　　神通力平等一切刹皆现</p>
<p>
	　　安坐妙道场普现众生前</p>
<p>
	　　焰云普照明种种光圆满</p>
<p>
	　　法界无不及示佛所行处</p>
		

	
	

		</div></div><hr><script charset='utf-8' src='../../js/footer.js'></script></body></html>