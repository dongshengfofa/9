<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 大方广佛华严经</center></div><div class='fo'><center>经文出处:来自无量光明网</center><br/><br>
			<p>
	　　 <strong>第二卷 <a>大方广佛华严经</a></strong></p>
<p>
	　　于阗国<a>三藏</a>实叉难陀奉制译</p>
<p>
	　　世主妙严品第一之二</p>
<p>
	　　尔时如来道场众海。悉已云集。无边品类。周匝遍满。形色部从。各各差别。随所来方。亲近<a>世尊</a>。一心瞻仰。此诸众会。已离一切烦恼心垢及其余习。摧重障山。见佛无碍。如是皆以毗卢遮那如来往昔之时。于劫海中修<a>菩萨</a>行。以四摄事而曾摄受。一一佛所。种善根时。皆已善摄。种种方便。<a>教化</a>成熟。令其安立一切智道。种无量善。获众大福。悉已入于方便愿海。所行之行。具足清净。于出离道。已能善出。常见于佛。分明照了。以胜解力。入于如来功德大海。得于诸佛<a>解脱</a>之门。游戏<a>神通</a>。所谓妙焰海大<a>自在</a>天王。得法界<a>虚空</a>界寂静方便力解脱门。自在名称光天王。得普观一切法悉自在解脱门。清净功德眼天王。得知一切法不生不灭不来不去无功用行解脱门。可爱乐大慧天王。得现见一切法真实相智慧海解脱门。不动光自在天王。得与众生无边安乐大方便定解脱门。妙庄严眼天王。得令观寂静法灭诸痴暗怖解脱门。善思惟光明天王。得善入无边境界不起一切诸有思惟业解脱门。可爱乐大智天王。得普往十方<a>说法</a>而不动无所依解脱门。普音庄严幢天王。得入佛寂静境界普现光明解脱门。名称光善精进天王。得住自所悟处而以无边广大境界为所缘解脱门。尔时妙焰海天王。承佛威力。普观一切自在天众。而说颂言</p>
<p>
	　　佛身普遍诸大会充满法界无穷尽</p>
<p>
	　　寂灭无性不可取为救<a>世间</a>而出现</p>
<p>
	　　如来法王出世间能然照世妙法灯</p>
<p>
	　　境界无边亦无尽此自在名之所证</p>
<p>
	　　佛不思议离分别了相十方无所有</p>
<p>
	　　为世广开清净道如是净眼能观见</p>
<p>
	　　如来智慧无边际一切世间莫能测</p>
<p>
	　　永灭众生痴暗心大慧入此深安住</p>
<p>
	　　如来功德不思议众生见者烦恼灭</p>
<p>
	　　普使世间获安乐不动自在天能见</p>
<p>
	　　众生痴暗常迷覆如来为说寂静法</p>
<p>
	　　是则照世智慧灯妙眼能知此方便</p>
<p>
	　　如来清净妙色身普现十方无有比</p>
<p>
	　　此身无性无依处善思惟天所观察</p>
<p>
	　　如来音声无限碍堪受化者靡不闻</p>
<p>
	　　而佛寂然恒不动此乐智天之解脱</p>
<p>
	　　寂静解脱<a>天人</a>主十方无处不现前</p>
<p>
	　　光明照耀满世间此无碍法严幢见</p>
<p>
	　　佛于无边大劫海为众生故求菩提</p>
<p>
	　　种种神通化一切名称光天悟斯法</p>
<p>
	　　复次可爱乐法光明幢天王。得普观一切众生根为说法断疑解脱门。净庄严海天王。得随忆念令见佛解脱门。最胜慧光明天王。得法性平等无所依庄严身解脱门。自在智慧幢天王。得了知一切世间法一念中安立不思议庄严海解脱门。乐寂静天王。得于一毛孔现不思议佛刹无障碍解脱门。普智眼天王。得入普门观察法界解脱门。乐旋慧天王。得为一切众生种种出现无边劫常现前解脱门。善种慧光明天王。得观一切世间境界入不思议法解脱门。无垢寂静光天王。得示一切众生出要法解脱门。广大清净光天王。得观察一切应化众生令入<a>佛法</a>解脱门。尔时可爱乐法光明幢天王。承佛威力。普观一切少广天无量广天广果天众。而说颂言</p>
<p>
	　　诸佛境界不思议一切众生莫能测</p>
<p>
	　　普令其心生信解广大意乐无穷尽</p>
<p>
	　　若有众生堪受法佛威神力开导彼</p>
<p>
	　　令其恒睹佛现前严海天王如是见</p>
<p>
	　　一切法性无所依佛现世间亦如是</p>
<p>
	　　普于诸有无依处此义胜智能观察</p>
<p>
	　　随诸众生心所欲佛神通力皆能现</p>
<p>
	　　各各差别不思议此智幢王解脱海</p>
<p>
	　　过去所有诸国土一毛孔中皆示现</p>
<p>
	　　此是诸佛大神通爱乐寂静能宣说</p>
<p>
	　　一切法门无尽海同会一法道场中</p>
<p>
	　　如是法性佛所说智眼能明此方便</p>
<p>
	　　十方所有诸国土悉在其中而说法</p>
<p>
	　　佛身无去亦无来爱乐慧旋之境界</p>
<p>
	　　佛观世法如光影入彼甚深幽奥处</p>
<p>
	　　说诸法性常寂然善种思惟能见此</p>
<p>
	　　佛善了知诸境界随众生根雨法雨</p>
<p>
	　　为启难思出要门此寂静天能悟入</p>
<p>
	　　世尊恒以大慈悲利益众生而出现</p>
<p>
	　　等雨法雨充其器清净光天能演说</p>
<p>
	　　复次清净慧名称天王。得了达一切众生解脱道方便解脱门。最胜见天王。得随一切诸天众所乐如光影普示现解脱门。寂静德天王。得普严净一切佛境界大方便解脱门。须弥音天王。得随诸众生永<a>流转</a><a>生死</a>海解脱门。净念眼天王。得忆念如来调伏众生行解脱门。可爱乐普照天王。得普门陀罗尼海所流出解脱门。世间自在主天王。得能令众生值佛生信藏解脱门。光焰自在天王。得能令一切众生闻法信喜而出离解脱门。乐思惟法变化天王。得入一切菩萨调伏行如虚空无边无尽解脱门。变化幢天王。得观众生无量烦恼普悲智解脱门。尔时清净慧名称天王。承佛威力。普观一切少净天无量净天遍净天众。而说颂言</p>
<p>
	　　了知法性无碍者普现十方无量刹</p>
<p>
	　　说佛境界不思议令众同归解脱海</p>
<p>
	　　如来处世无所依譬如光影现众国</p>
<p>
	　　法性究竟无生起此胜见王所入门</p>
<p>
	　　无量劫海修方便普净十方诸国土</p>
<p>
	　　法界如如常不动寂静德天之所悟</p>
<p>
	　　众生愚痴所覆障盲暗恒居生死中</p>
<p>
	　　如来示以清净道此须弥音之解脱</p>
<p>
	　　诸佛所行无上道一切众生莫能测</p>
<p>
	　　示以种种方便门净眼谛观能悉了</p>
<p>
	　　如来恒以总持门譬如刹海微尘数</p>
<p>
	　　示教众生遍一切普照天王此能入</p>
<p>
	　　如来出世甚难值无量劫海时一遇</p>
<p>
	　　能令众生生信解此自在天之所得</p>
<p>
	　　佛说法性皆无性甚深广大不思议</p>
<p>
	　　普使众生生净信光焰天王能善了</p>
<p>
	　　三世如来功德满化众生界不思议</p>
<p>
	　　于彼思惟生庆悦如是乐法能开演</p>
<p>
	　　众生没在烦恼海愚痴见浊甚可怖</p>
<p>
	　　大师哀愍令永离此化幢王所观境</p>
<p>
	　　如来恒放大光明一一光中无量佛</p>
<p>
	　　各各现化众生事此妙音天所入门</p>
<p>
	　　复次可爱乐光明天王。得恒受寂静乐而能降现消灭世间苦解脱门。清净妙光天王。得大悲心相应海一切众生喜乐藏解脱门。自在音天王。得一念中普现无边劫一切众生福德力解脱门。最胜念智天王。得普使成住坏一切世间皆悉如虚空清净解脱门。可爱乐净妙音天王。得爱乐信受一切<a>圣人</a>法解脱门。善思惟音天王。得能经劫住演说一切地义及方便解脱门。演庄严音天王。得一切菩萨从兜率天宫没下生时大供养方便解脱门。甚深光音天王。得观察无尽神通智慧海解脱门。广大名称天王。得一切佛功德海满足出现世间方便力解脱门。最胜净光天王。得如来往昔誓愿力发生深信爱乐藏解脱门。尔时可爱乐光明天王。承佛威力。普观一切少光天无量光天极光天众。而说颂言</p>
<p>
	　　我念如来昔所行承事供养无边佛</p>
<p>
	　　如本<a>信心</a>清净业以佛威神今悉见</p>
<p>
	　　佛身无相离众垢恒住慈悲哀愍地</p>
<p>
	　　世间忧患悉使除此是妙光之解脱</p>
<p>
	　　佛法广大无涯际一切刹海于中现</p>
<p>
	　　如其成坏各不同自在音天解脱力</p>
<p>
	　　佛神通力无与等普现十方广大刹</p>
<p>
	　　悉令严净常现前胜念解脱之方便</p>
<p>
	　　如诸刹海微尘数所有如来咸敬奉</p>
<p>
	　　闻法离染不唐捐此妙音天法门用</p>
<p>
	　　佛于无量大劫海说地方便无伦匹</p>
<p>
	　　所说无边无有穷善思音天知此义</p>
<p>
	　　如来神变无量门一念现于一切处</p>
<p>
	　　降神成道大方便此庄严音之解脱</p>
<p>
	　　威力所持能演说及现诸佛神通事</p>
<p>
	　　随其根欲悉令净此光音天解脱门</p>
<p>
	　　如来智慧无边际世中无等无所著</p>
<p>
	　　慈心应物普现前广大名天悟斯道</p>
<p>
	　　佛昔修习菩提行供养十方一切佛</p>
<p>
	　　一一佛所发誓心最胜光闻大<a>欢喜</a></p>
<p>
	　　复次尸弃梵王。得普住十方道场中说法而所行清净无染着解脱门。慧光梵王。得使一切众生入禅三昧住解脱门善思慧光明梵王。得普入一切不思议法解脱门。普云音梵王。得入诸佛一切音声海解脱门。观世言音自在梵王。得能忆念菩萨教化一切众生方便解脱门。寂静光明眼梵王。得现一切世间业报相各差别解脱门。普光明梵王。得随一切众生品类差别皆现前调伏解脱门。变化音梵王。得住一切法清净相寂灭行境界解脱门。光耀眼梵王。得于一切有无所著无边际无依止常勤出现解脱门。悦意海音梵王。得常思惟观察无尽法解脱门。尔时尸弃大梵王。承佛神力。普观一切梵身天梵辅天梵众天大梵天众。而说颂言</p>
<p>
	　　佛身清净常寂灭光明照耀遍世间</p>
<p>
	　　无相无行无影像譬如空云如是见</p>
<p>
	　　佛身如是定境界一切众生莫能测</p>
<p>
	　　示彼难思方便门此慧光王之所悟</p>
<p>
	　　佛刹微尘法门海一言演说尽无余</p>
<p>
	　　如是劫海演不穷善思慧光之解脱</p>
<p>
	　　诸佛圆音等世间众生随类各得解</p>
<p>
	　　而于音声不分别普音梵天如是悟</p>
<p>
	　　三世所有诸如来趣入菩提方便行</p>
<p>
	　　一切皆于佛身现自在音天之解脱</p>
<p>
	　　一切众生业差别随其因感种种殊</p>
<p>
	　　世间如是佛皆现寂静光天能悟入</p>
<p>
	　　无量法门皆自在调伏众生遍十方</p>
<p>
	　　亦不于中起分别此是普光之境界</p>
<p>
	　　佛身如空不可尽无相无碍遍十方</p>
<p>
	　　所有应现皆如化变化音王悟斯道</p>
<p>
	　　如来身相无有边智慧音声亦如是</p>
<p>
	　　处世现形无所著光耀天王入此门</p>
<p>
	　　法王安处妙法宫法身光明无不照</p>
<p>
	　　法性无比无诸相此海音王之解脱</p>
<p>
	　　复次自在天王。得现前成熟无量众生自在藏解脱门。善目主天王。得观察一切众生乐令入圣境界乐解脱门。妙宝幢冠天王。得随诸众生种种欲解令起行解脱门。勇猛慧天王。得普摄为一切众生所说义解脱门。妙音句天王。得忆念如来广大慈增进自所行解脱门。妙光幢天王。得示现大悲门摧灭一切憍慢幢解脱门。寂静境天王。得调伏一切世间嗔害心解脱门。妙轮庄严幢天王。得十方无边佛随忆念悉来赴解脱门。华光慧天王。得随众生心念普现成正觉解脱门。因陀罗妙光天王。得普入一切世间大威力自在法解脱门。尔时自在天王。承佛威神。遍观一切自在天众。而说颂言</p>
<p>
	　　佛身周遍等法界普应众生悉现前</p>
<p>
	　　种种教门常化诱于法自在能开悟</p>
<p>
	　　世间所有种种乐圣寂灭乐为最胜</p>
<p>
	　　住于广大法性中妙眼天王观见此</p>
<p>
	　　如来出现遍十方普应群心而说法</p>
<p>
	　　一切疑念皆除断此妙幢冠解脱门</p>
<p>
	　　诸佛遍世演妙音无量劫中所说法</p>
<p>
	　　能以一言咸说尽勇猛慧大之解脱</p>
<p>
	　　世间所有广大慈不及如来一毫分</p>
<p>
	　　佛慈如空不可尽此妙音天之所得</p>
<p>
	　　一切众生慢高山十力摧殄悉无余</p>
<p>
	　　此是如来大悲用妙光幢王所行道</p>
<p>
	　　慧光清净满世间若有见者除痴暗</p>
<p>
	　　令其远离诸恶道寂静天王悟斯法</p>
<p>
	　　毛孔光明能演说等众生数诸佛名</p>
<p>
	　　随其所乐悉得闻此妙轮幢之解脱</p>
<p>
	　　如来自在不可量法界虚空悉充满</p>
<p>
	　　一切众会皆明睹此解脱门华慧入</p>
<p>
	　　无量无边大劫海普现十方而说法</p>
<p>
	　　未曾见佛有去来此主光天之所悟</p>
<p>
	　　复次善化天王。得开示一切业变化力解脱门。寂静音光明天王。得舍离一切攀缘解脱门。变化力光明天王。得普灭一切众生痴暗心令智慧<a>圆满</a>解脱门。庄严主天王。得示现无边悦意声解脱门。念光天王。得了知一切佛无尽福德相解脱门。最上云音天王。得普知过去一切劫成坏次第解脱门。胜光天王。得开悟一切众生智解脱门。妙髻天王。得舒光疾满十方虚空界解脱门。喜慧天王。得一切所作无能坏精进力解脱门。华光髻天王。得知一切众生业所受报解脱门。普见十方天王。得示现不思议众生形类差别解脱门。尔时善化天王。承佛威力。普观一切善化天众。而说颂言</p>
<p>
	　　世间业性不思议佛为群迷悉开示</p>
<p>
	　　巧说因缘真实理一切众生差别业</p>
<p>
	　　种种观佛无所有十方求觅不可得</p>
<p>
	　　法身示现无真实此法寂音之所见</p>
<p>
	　　佛于劫海修诸行为灭世间痴暗惑</p>
<p>
	　　是故清净最照明此是力光心所悟</p>
<p>
	　　世间所有妙音声无有能比如来音</p>
<p>
	　　佛以一音遍十方入此解脱庄严主</p>
<p>
	　　世间所有众福力不与如来一相等</p>
<p>
	　　如来福德同虚空此念光天所观见</p>
<p>
	　　三世所有无量劫如其成败种种相</p>
<p>
	　　佛一毛孔皆能现最上云音所了知</p>
<p>
	　　十方虚空可知量佛毛孔量不可得</p>
<p>
	　　如是无碍不思议妙髻天王已能悟</p>
<p>
	　　佛于曩世无量劫具修广大波罗蜜</p>
<p>
	　　勤行精进无厌怠喜慧能知此法门</p>
<p>
	　　业性因缘不可思佛为世间皆演说</p>
<p>
	　　法性本净无诸垢此是华光之入处</p>
<p>
	　　汝应观佛一毛孔一切众生悉在中</p>
<p>
	　　彼亦不来亦不去此普见王之所了</p>
<p>
	　　复次知足天王。得一切佛出兴世圆满教轮解脱门。喜乐海髻天王。得尽虚空界清净光明身解脱门。最胜功德幢天王。得消灭世间苦净愿海解脱门。寂静光天王。得普现身说法解脱门。善目天王。得普净一切众生界解脱门。宝峰月天王。得普化世间常现前无尽藏解脱门。勇健力天王。得开示一切佛正觉境界解脱门。金刚妙光天王。得坚固一切众生菩提心令不可坏解脱门。星宿幢天王。得一切佛出兴咸亲近观察调伏众生方便解脱门。妙庄严天王。得一念悉知众生心随机应现解脱门。尔时知足天王。承佛威力。普观一切知足天众。而说颂言</p>
<p>
	　　如来广大遍法界于诸众生悉平等</p>
<p>
	　　普应群情阐妙门令入难思清净法</p>
<p>
	　　佛身普现于十方无著无碍不可取</p>
<p>
	　　种种色像世咸见此喜髻天之所入</p>
<p>
	　　如来往昔修诸行清净大愿深如海</p>
<p>
	　　一切佛法皆令满胜德能知此方便</p>
<p>
	　　如来法身不思议如影分形等法界</p>
<p>
	　　处处阐明一切法寂静光天解脱门</p>
<p>
	　　众生业惑所缠覆憍慢放逸心驰荡</p>
<p>
	　　如来为说寂静法善目照知心喜庆</p>
<p>
	　　一切世间真导师为救为归而出现</p>
<p>
	　　普示众生安乐处峰月于此能深入</p>
<p>
	　　诸佛境界不思议一切法界皆周遍</p>
<p>
	　　入于诸法到<a>彼岸</a>勇慧见此生欢喜</p>
<p>
	　　若有众生堪受化闻佛功德趣菩提</p>
<p>
	　　令住福海常清净妙光于此能观察</p>
<p>
	　　十方刹海微尘数一切佛所皆往集</p>
<p>
	　　恭敬供养听闻法此庄严幢之所见</p>
<p>
	　　众生心海不思议无住无动无依处</p>
<p>
	　　佛于一念皆明见妙庄严天斯善了</p>
<p>
	　　复次时分天王。得发起一切众生善根令永离忧恼解脱门。妙光天王。得普入一切境界解脱门。无尽慧功德幢天王。得灭除一切患大悲轮解脱门。善化端严天王。得了知三世一切众生心解脱门。总持大光明天王。得陀罗尼门光明忆持一切法无忘失解脱门。不思议慧天王。得善入一切业自性不思议方便解脱门。轮脐天王。得转法轮成熟众生方便解脱门。光焰天王。得广大眼普观众生而往调伏解脱门。光照天王。得超出一切业障不随魔所作解脱门。普观察大名称天王。得善诱诲一切诸天众令受行心清净解脱门。尔时时分天王。承佛威力。普观一切时分天众。而说颂言</p>
<p>
	　　佛于无量久远劫已竭世间忧恼海</p>
<p>
	　　广辟离尘清净道永耀众生智慧灯</p>
<p>
	　　如来法身甚广大十方边际不可得</p>
<p>
	　　一切方便无限量妙光明天智能入</p>
<p>
	　　生老病死忧悲苦逼迫世间无暂歇</p>
<p>
	　　大师哀愍誓悉除无尽慧光能觉了</p>
<p>
	　　佛如幻智无所碍于三世法悉明达</p>
<p>
	　　普入众生心行中此善化天之境界</p>
<p>
	　　总持边际不可得辩才大海亦无尽</p>
<p>
	　　能转清净妙法轮此是大光之解脱</p>
<p>
	　　业性广大无穷尽智慧觉了善开示</p>
<p>
	　　一切方便不思议如是慧天之所入</p>
<p>
	　　转不思议妙法轮显示修习菩提道</p>
<p>
	　　永灭一切众生苦此是轮脐方便地</p>
<p>
	　　如来真身本无二应物随形满世间</p>
<p>
	　　众生各见在其前此是焰天之境界</p>
<p>
	　　若有众生一见佛必使净除诸业障</p>
<p>
	　　离诸魔业永无余光照天王所行道</p>
<p>
	　　一切众会广如海佛在其中最威耀</p>
<p>
	　　普雨法雨润众生此解脱门名称入</p>
<p>
	　　复次释迦因陀罗天王。得忆念三世佛出兴乃至刹成坏皆明见大欢喜解脱门。普称满音天王。得能令佛色身最清净广大世无能比解脱门。慈目宝髻天王。得慈云普覆解脱门。宝光幢名称天王。得恒见佛于一切世主前现种种形相威德身解脱门。发生喜乐髻天王。得知一切众生城邑宫殿从何福业生解脱门。端<a>正念</a>天王。得开示诸佛成熟众生事解脱门。高胜音天王。得知一切世间成坏劫转变相解脱门。成就念天王。得忆念当来菩萨调伏众生行解脱门。净华光天王。得了知一切诸天快乐因解脱门。智日眼天王。得开示一切诸天子受生善根[彳*卑]无痴惑解脱门。自在光明天王。得开悟一切诸天众令永断种种疑解脱门。尔时释迦因陀罗天王。承佛威力。普观一切三十三天众。而说颂言</p>
<p>
	　　我念三世一切佛所有境界悉平等</p>
<p>
	　　如其国土坏与成以佛威神皆得见</p>
<p>
	　　佛身广大遍十方妙色无比利群生</p>
<p>
	　　光明照耀靡不及此道普称能观见</p>
<p>
	　　如来方便大慈海往劫<a>修行</a>极清净</p>
<p>
	　　化导众生无有边宝髻天王斯悟了</p>
<p>
	　　我念法王功德海世中最上无与等</p>
<p>
	　　发生广大欢喜心此宝光天之解脱</p>
<p>
	　　佛知众生善业海种种胜因生大福</p>
<p>
	　　皆令显现无有余此喜髻天之所见</p>
<p>
	　　诸佛出现于十方普遍一切世间中</p>
<p>
	　　观众生心示调伏正念天王悟斯道</p>
<p>
	　　如来智身广大眼世界微尘无不见</p>
<p>
	　　如是普遍于十方此云音天之解脱</p>
<p>
	　　一切佛子菩提行如来悉现毛孔中</p>
<p>
	　　如其无量皆具足此念天王所明见</p>
<p>
	　　世间所有安乐事一切皆由佛出生</p>
<p>
	　　如来功德胜无等此解脱处华王入</p>
<p>
	　　若念如来少功德乃至一念心专仰</p>
<p>
	　　诸恶道怖悉永除智眼于此能深悟</p>
<p>
	　　寂灭法中大神通普应群心靡不周</p>
<p>
	　　所有疑惑皆令断此光明王之所得</p>
<p>
	　　复次日天子。得净光普照十方众生尽未来劫常为利益解脱门。光焰眼天子。得以一切随类身开悟众生令入智慧海解脱门。须弥光欢喜幢天子。得为一切众生主令勤修无边净功德解脱门。净宝月天子。得修一切苦行深心欢喜解脱门。勇猛不退转天子。得无碍光普照令一切众生益其精爽解脱门。妙华缨光明天子。得净光普照众生身令生欢喜信解海解脱门。最胜幢光明天子。得光明普照一切世间令成办种种妙功德解脱门。宝髻普光明天子。得大悲海现无边境界种种色相宝解脱门。光明眼天子。得净治一切众生眼令见法界藏解脱门。持德天子。得发生清净相续心令不失坏解脱门。普运行光明天子。得普运日宫殿照十方一切众生令成就所作业解脱门。尔时日天子。承佛威力。遍观一切日天子众。而说颂言</p>
<p>
	　　如来广大智慧光普照十方诸国土</p>
<p>
	　　一切众生咸见佛种种调伏多方便</p>
<p>
	　　如来色相无有边随其所乐悉现身</p>
<p>
	　　普为世间开智海焰眼如是观于佛</p>
<p>
	　　佛身无等无有比光明照耀遍十方</p>
<p>
	　　超过一切最无上如是法门欢喜得</p>
<p>
	　　为利世间修苦行往来诸有无量劫</p>
<p>
	　　光明遍净如虚空宝月能知此方便</p>
<p>
	　　佛演妙音无障碍普遍十方诸国土</p>
<p>
	　　以法滋味益群生勇猛能知此方便</p>
<p>
	　　放光明网不思议普净一切诸含识</p>
<p>
	　　悉使发生深信解此华缨天所入门</p>
<p>
	　　世间所有诸光明不及佛一毛孔光</p>
<p>
	　　<a>佛光</a>如是不思议此胜幢光之解脱</p>
<p>
	　　一切诸佛法如是悉坐菩提树王下</p>
<p>
	　　令非道者住于道宝髻光明如是见</p>
<p>
	　　众生盲闇愚痴苦佛欲令其生净眼</p>
<p>
	　　是故为然智慧灯善目于此深观察</p>
<p>
	　　解脱方便自在尊若有曾见一供养</p>
<p>
	　　悉使修行至于果此是德天方便力</p>
<p>
	　　一法门中无量门无量千劫如是说</p>
<p>
	　　所演法门广大义普运光天之所了</p>
<p>
	　　复次月天子。得净光普照法界摄化众生解脱门。华王髻光明天子。得观察一切众生界令普入无边法解脱门。众妙净光天子。得了知一切众生心海种种攀缘转解脱门。安乐世间心天子。得与一切众生不可思议乐令踊跃大欢喜解脱门。树王眼光明天子。得如田家作业种芽茎等随时守护令成就解脱门。出现净光天子。得慈悲救护一切众生令现见受苦受乐事解脱门。普游不动光天子。得能持清净月普现十方解脱门。星宿王自在天子。得开示一切法如幻如虚空无相无自性解脱门。净觉月天子。得普为一切众生起大业用解脱门。大威德光明天子。得普断一切疑惑解脱门。尔时月天子。承佛神力。普观一切月宫殿中诸天众会。而说颂曰</p>
<p>
	　　佛放光明遍世间照耀十方诸国土</p>
<p>
	　　演不思议广大法永破众生痴惑暗</p>
<p>
	　　境界无边无有尽于无量劫常开导</p>
<p>
	　　种种自在化群生华髻如是观于佛</p>
<p>
	　　众生心海念念殊佛智宽广悉了知</p>
<p>
	　　普为说法令欢喜此妙光明之解脱</p>
<p>
	　　众生无有圣安乐沉迷恶道受诸苦</p>
<p>
	　　如来示彼法性门安乐思惟如是见</p>
<p>
	　　如来希有大慈悲为利众生入诸有</p>
<p>
	　　说法劝善令成就此目光天所了知</p>
<p>
	　　世尊开阐法光明分别世间诸业性</p>
<p>
	　　<a>善恶</a>所行无失坏净光见此生欢喜</p>
<p>
	　　佛为一切福所依譬如大地持宫室</p>
<p>
	　　巧示离忧安隐道不动能知此方便</p>
<p>
	　　智火大明周法界现形无数等众生</p>
<p>
	　　普为一切开真实星宿王天悟斯道</p>
<p>
	　　佛如虚空无自性为利众生现世间</p>
<p>
	　　相好庄严如影像净觉天王如是见</p>
<p>
	　　佛身毛孔普演音法云覆世悉无余</p>
<p>
	　　听闻莫不生欢喜如是解脱光天悟</p>
		

	
	

		</div></div><hr><script charset='utf-8' src='../../js/footer.js'></script></body></html>