<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十九卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十九卷 大方广佛华严经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十九卷 <a>大方广佛华严经</a></strong></p>
<p>
	　　于阗国<a>三藏</a>实叉难陀奉制译</p>
<p>
	　　升夜摩天宫品第十九</p>
<p>
	　　尔时如来威神力故。十方一切世界。一一四天下。南阎浮提。及须弥顶上。皆见如来。处于众会。彼诸<a>菩萨</a>。悉以佛神力故。而演<a>说法</a>。莫不自谓恒对于佛。尔时<a>世尊</a>。不离一切菩提树下。及须弥山顶。而向于彼夜摩天宫。宝庄严殿。时夜摩天王。遥见佛来。即以神力。于其殿内。化作宝莲<a>华藏</a>师子之座。百万层级。以为庄严。百万金网。以为交络。百万华帐。百万鬘帐。百万香帐。百万宝帐。弥覆其上。华盖鬘盖。香盖宝盖。各亦百万。周回布列。百万光明。而为照耀。百万夜摩天王。恭敬顶礼。百万梵王。踊跃<a>欢喜</a>。百万菩萨。称扬赞叹。百万天乐。各奏百万种法音。相续不断。百万种华云。百万种鬘云。百万种庄严具云。百万种衣云。周匝弥覆。百万种摩尼云。光明照耀。从百万种善根所生。百万诸佛之所护持。百万种福德之所增长。百万种深心。百万种誓愿之所严净。百万种行之所生起。百万种法之所建立。百万种<a>神通</a>之所变现。恒出百万种言音。显示诸法。时彼天王。敷置座已。向佛世尊。曲躬合掌。恭敬尊重。而白佛言。善来世尊。善来善逝。善来如来。应正等觉。唯愿哀愍。处此宫殿。时佛受请。即升宝殿。一切十方。悉亦如是。尔时天王。即自忆念过去佛所。所种善根。承佛神力。而说颂言</p>
<p>
	　　名称如来闻十方诸吉祥中最无上</p>
<p>
	　　彼曾入此摩尼殿是故此处最吉祥</p>
<p>
	　　宝王如来<a>世间</a>灯诸吉祥中最无上</p>
<p>
	　　彼曾入此清净殿是故此处最吉祥</p>
<p>
	　　喜目如来见无碍诸吉祥中最无上</p>
<p>
	　　彼曾入此庄严殿是故此处最吉祥</p>
<p>
	　　然灯如来照世间诸吉祥中最无上</p>
<p>
	　　彼曾入此<a>殊胜</a>殿是故此处最吉祥</p>
<p>
	　　<a>饶益</a>如来利世间诸吉祥中最无上</p>
<p>
	　　彼曾入此无垢殿是故此处最吉祥</p>
<p>
	　　善觉如来无有师诸吉祥中最无上</p>
<p>
	　　彼曾入此宝香殿是故此处最吉祥</p>
<p>
	　　胜天如来世中灯诸吉祥中最无上</p>
<p>
	　　彼曾入此妙香殿是故此处最吉祥</p>
<p>
	　　无去如来论中雄诸吉祥中最无上</p>
<p>
	　　彼曾入此普眼殿是故此处最吉祥</p>
<p>
	　　无胜如来具众德诸吉祥中最无上</p>
<p>
	　　彼曾入此善严殿是故此处最吉祥</p>
<p>
	　　苦行如来利世间诸吉祥中最无上</p>
<p>
	　　彼曾入此普严殿是故此处最吉祥</p>
<p>
	　　如此世界中夜摩天王。承佛神力。忆念往昔。诸佛功德。称扬赞叹。十方世界。夜摩天王。悉亦如是。叹佛功德。尔时世尊。入摩尼庄严殿。于宝莲华藏。师子座上。结跏趺坐。此殿忽然。广博<a>宽容</a>。如其天众。诸所住处。十方世界。悉亦如是</p>
<p>
	　　大方广佛<a>华严经</a>夜摩宫中偈赞品第二十</p>
<p>
	　　尔时。佛神力故。十方各有一大菩萨。一一各与佛刹。微尘数菩萨俱。从十万佛刹。微尘数国土外。诸世界中。而来集会其名。曰功德林菩萨。慧林菩萨。胜林菩萨。<a>无畏</a>林菩萨。惭愧林菩萨。精进林菩萨。力林菩萨。行林菩萨。觉林菩萨。智林菩萨。此诸菩萨。所从来国。所谓。亲慧世界。幢慧世界。宝慧世界。胜慧世界。灯慧世界。金刚慧世界。安乐慧世界。日慧世界。净慧世界。梵慧世界。此诸菩萨。各于佛所。净修梵行。所谓。<a>常住</a>眼佛。无胜眼佛。无住眼佛。不动眼佛。天眼佛。<a>解脱</a>眼佛。审谛眼佛。明相眼佛。最上眼佛。绀青眼佛。是诸菩萨。至佛所已。顶<a>礼佛</a>足。随所来方。各化作摩尼藏。师子之座。于其座上。结跏趺坐。如此世界中。夜摩天上。菩萨来集。一切世界。悉亦如是。其诸菩萨。世界如来。所有名号。悉等无别。尔时世尊。从两足上。放百千亿。妙色光明。普照十方。一切世界。夜摩宫中。佛及大众。靡不皆现。尔时功德林菩萨。承佛威力。普观十方。而说颂言</p>
<p>
	　　佛放大光明普照于十方</p>
<p>
	　　悉见<a>天人</a>尊通达无障碍</p>
<p>
	　　佛坐夜摩宫普遍十方界</p>
<p>
	　　此事甚奇特世间所希有</p>
<p>
	　　须夜摩天王偈赞十如来</p>
<p>
	　　如此会所见一切处咸尔</p>
<p>
	　　彼诸菩萨众皆同我等名</p>
<p>
	　　十方一切处演说无上法</p>
<p>
	　　所从诸世界名号亦无别</p>
<p>
	　　各于其佛所净修于梵行</p>
<p>
	　　彼诸如来等名号悉亦同</p>
<p>
	　　国土皆丰乐神力悉<a>自在</a></p>
<p>
	　　十方一切处皆谓佛在此</p>
<p>
	　　或见在人间或见住天宫</p>
<p>
	　　如来普安住一切诸国土</p>
<p>
	　　我等今见佛处此天宫殿</p>
<p>
	　　昔发菩提愿普及十方界</p>
<p>
	　　是故佛威力充遍难思议</p>
<p>
	　　远离世所贪具足无边德</p>
<p>
	　　故获神通力众生靡不见</p>
<p>
	　　游行十方界如空无所碍</p>
<p>
	　　一身无量身其相不可得</p>
<p>
	　　佛功德无边云何可测知</p>
<p>
	　　无住亦无去普入于法界</p>
<p>
	　　尔时慧林菩萨。承佛威力。普观十方。而说颂言</p>
<p>
	　　世间大导师离垢无上尊</p>
<p>
	　　不可思议劫难可得值遇</p>
<p>
	　　佛放大光明世间靡不见</p>
<p>
	　　为众广开演饶益诸群生</p>
<p>
	　　如来出世间为世除痴冥</p>
<p>
	　　如是世间灯希有难可见</p>
<p>
	　　已修施戒忍精进及<a>禅定</a></p>
<p>
	　　般若波罗蜜以此照世间</p>
<p>
	　　如来无与等求比不可得</p>
<p>
	　　不了法真实无有能得见</p>
<p>
	　　佛身及神通自在难思议</p>
<p>
	　　无去亦无来说法度众生</p>
<p>
	　　若有得见闻清净天人师</p>
<p>
	　　永出诸恶趣舍离一切苦</p>
<p>
	　　无量无数劫修习菩提行</p>
<p>
	　　不能知此义不可得成佛</p>
<p>
	　　不可思议劫供养无量佛</p>
<p>
	　　若能知此义功德超于彼</p>
<p>
	　　无量刹珍宝满中施于佛</p>
<p>
	　　不能知此义终不成菩提</p>
<p>
	　　尔时胜林菩萨。承佛威力。普观十方。而说颂言</p>
<p>
	　　譬如孟夏月空净无云曀</p>
<p>
	　　赫日扬光晖十方靡不充</p>
<p>
	　　其光无限量无有能测知</p>
<p>
	　　有目斯尚然何况盲冥者</p>
<p>
	　　诸佛亦如是功德无边际</p>
<p>
	　　不可思议劫莫能分别知</p>
<p>
	　　诸法无来处亦无能作者</p>
<p>
	　　无有所从生不可得分别</p>
<p>
	　　一切法无来是故无有生</p>
<p>
	　　以生无有故灭亦不可得</p>
<p>
	　　一切法无生亦复无有灭</p>
<p>
	　　若能如是解斯人见如来</p>
<p>
	　　诸法无生故自性无所有</p>
<p>
	　　如是分别知此人达深义</p>
<p>
	　　以法无性故无有能了知</p>
<p>
	　　如是解于法究竟无所解</p>
<p>
	　　所说有生者以现诸国土</p>
<p>
	　　能知国土性其心不迷惑</p>
<p>
	　　世间国土性观察悉如实</p>
<p>
	　　若能于此知善说一切义</p>
<p>
	　　尔时无畏林菩萨。承佛威力。普观十方。而说颂言</p>
<p>
	　　如来广大身究竟于法界</p>
<p>
	　　不离于此座而遍一切处</p>
<p>
	　　若闻如是法恭敬信乐者</p>
<p>
	　　永离三恶道一切诸苦难</p>
<p>
	　　设往诸世界无量不可数</p>
<p>
	　　专心欲听闻如来自在力</p>
<p>
	　　如是诸<a>佛法</a>是无上菩提</p>
<p>
	　　假使欲暂闻无有能得者</p>
<p>
	　　若有于过去信如是佛法</p>
<p>
	　　已成两足尊而作世间灯</p>
<p>
	　　若有当得闻如来自在力</p>
<p>
	　　闻已能生信彼亦当成佛</p>
<p>
	　　若有于现在能信此佛法</p>
<p>
	　　亦当成正觉说法无所畏</p>
<p>
	　　无量无数劫此法甚难值</p>
<p>
	　　若有得闻者当知本愿力</p>
<p>
	　　若有能受持如是诸佛法</p>
<p>
	　　持已广宣说此人当成佛</p>
<p>
	　　况复勤精进坚固心不舍</p>
<p>
	　　当知如是人决定成菩提</p>
<p>
	　　尔时惭愧林菩萨。承佛威力。普观十方。而说颂言</p>
<p>
	　　若人得闻是希有自在法</p>
<p>
	　　能生欢喜心疾除疑惑网</p>
<p>
	　　一切知见人自说如是言</p>
<p>
	　　如来无不知是故难思议</p>
<p>
	　　无有从无智而生于智慧</p>
<p>
	　　世间常暗冥是故无能生</p>
<p>
	　　如色及非色此二不为一</p>
<p>
	　　智无智亦然其体各殊异</p>
<p>
	　　如相与无相<a>生死</a>及<a>涅槃</a></p>
<p>
	　　分别各不同智无智如是</p>
<p>
	　　世界始成立无有败坏相</p>
<p>
	　　智无智亦然二相非一时</p>
<p>
	　　如菩萨初心不与后心俱</p>
<p>
	　　智无智亦然二心不同时</p>
<p>
	　　譬如诸识身各各无和合</p>
<p>
	　　智无智如是究竟无和合</p>
<p>
	　　如阿伽陀药能灭一切毒</p>
<p>
	　　有智亦如是能灭于无智</p>
<p>
	　　如来无有上亦无与等者</p>
<p>
	　　一切无能比是故难值遇</p>
<p>
	　　尔时精进林菩萨。承佛威力。普观十方。而说颂言</p>
<p>
	　　诸法无差别无有能知者</p>
<p>
	　　唯佛与佛知智慧究竟故</p>
<p>
	　　如金与金色其性无差别</p>
<p>
	　　法非法亦然体性无有异</p>
<p>
	　　众生非众生二俱无真实</p>
<p>
	　　如是诸法性实义俱非有</p>
<p>
	　　譬如未来世无有过去相</p>
<p>
	　　诸法亦如是无有一切相</p>
<p>
	　　譬如生灭相种种皆非实</p>
<p>
	　　诸法亦复然自性无所有</p>
<p>
	　　涅槃不可取说时有二种</p>
<p>
	　　诸法亦复然分别有殊异</p>
<p>
	　　如依所数物而有于能数</p>
<p>
	　　彼性无所有如是了知法</p>
<p>
	　　譬如算数法增一至无量</p>
<p>
	　　数法无体性智慧故差别</p>
<p>
	　　譬如诸世间劫烧有终尽</p>
<p>
	　　<a>虚空</a>无损败佛智亦如是</p>
<p>
	　　是十方众生各取虚空相</p>
<p>
	　　诸佛亦如是世间妄分别</p>
<p>
	　　尔时力林菩萨。承佛威力。普观十方。而说颂言</p>
<p>
	　　一切众生界皆在三世中</p>
<p>
	　　三世诸众生悉住<a>五蕴</a>中</p>
<p>
	　　诸蕴业为本诸业心为本</p>
<p>
	　　心法犹如幻世间亦如是</p>
<p>
	　　世间非自作亦复非他作</p>
<p>
	　　而其得有成亦复得有坏</p>
<p>
	　　世间虽有成世间虽有坏</p>
<p>
	　　了达世间者此二不应说</p>
<p>
	　　云何为世间云何非世间</p>
<p>
	　　世间非世间但是名差别</p>
<p>
	　　三世五蕴法说名为世间</p>
<p>
	　　彼灭非世间如是但假名</p>
<p>
	　　云何说诸蕴诸蕴有何性</p>
<p>
	　　蕴性不可灭是故说无生</p>
<p>
	　　分别此诸蕴其性本空寂</p>
<p>
	　　空故不可灭此是无生义</p>
<p>
	　　众生既如是诸佛亦复然</p>
<p>
	　　佛及诸佛法自性无所有</p>
<p>
	　　能知此诸法如实不颠倒</p>
<p>
	　　一切知见人常见在其前</p>
<p>
	　　尔时行林菩萨。承佛威力。普观十方。而说颂言</p>
<p>
	　　譬如十方界一切诸地种</p>
<p>
	　　自性无所有无处不周遍</p>
<p>
	　　佛身亦如是普遍诸世界</p>
<p>
	　　种种诸色相无主无来处</p>
<p>
	　　但以诸业故说名为众生</p>
<p>
	　　亦不离众生而有业可得</p>
<p>
	　　业性本空寂众生所依止</p>
<p>
	　　普作众色相亦复无来处</p>
<p>
	　　如是诸色相业力难思议</p>
<p>
	　　了达其根本于中无所见</p>
<p>
	　　佛身亦如是不可得思议</p>
<p>
	　　种种诸色相普现十方刹</p>
<p>
	　　身亦非是佛佛亦非是身</p>
<p>
	　　但以法为身通达一切法</p>
<p>
	　　若能见佛身清净<a>如法</a>性</p>
<p>
	　　此人于佛法一切无疑惑</p>
<p>
	　　若见一切法本性如涅槃</p>
<p>
	　　是则见如来究竟无所住</p>
<p>
	　　若修习<a>正念</a>明了见正觉</p>
<p>
	　　无相无分别是名法王子</p>
<p>
	　　尔时觉林菩萨。承佛威力。遍观十方。而说颂言</p>
<p>
	　　譬如工画师分布诸彩色</p>
<p>
	　　虚妄取异相大种无差别</p>
<p>
	　　大种中无色色中无大种</p>
<p>
	　　亦不离大种而有色可得</p>
<p>
	　　心中无彩画彩画中<a>无心</a></p>
<p>
	　　然不离于心有彩画可得</p>
<p>
	　　彼心恒不住无量难思议</p>
<p>
	　　示现一切色各各不相知</p>
<p>
	　　譬如工画师不能知自心</p>
<p>
	　　而由心故画诸法性如是</p>
<p>
	　　心如工画师能画诸世间</p>
<p>
	　　五蕴悉从生无法而不造</p>
<p>
	　　如心佛亦尔如佛众生然</p>
<p>
	　　应知佛与心体性皆无尽</p>
<p>
	　　若人知心行普造诸世间</p>
<p>
	　　是人则见佛了佛真实性</p>
<p>
	　　心不住于身身亦不住心</p>
<p>
	　　而能作佛事自在未曾有</p>
<p>
	　　若人欲了知三世一切佛</p>
<p>
	　　应观法界性一切<a>唯心</a>造</p>
<p>
	　　尔时智林菩萨。承佛威力。普观十方。而说颂言</p>
<p>
	　　所取不可取所见不可见</p>
<p>
	　　所闻不可闻一心不思议</p>
<p>
	　　有量及无量二俱不可取</p>
<p>
	　　若有人欲取毕竟无所得</p>
<p>
	　　不应说而说是为自欺诳</p>
<p>
	　　己事不成就不令众欢喜</p>
<p>
	　　有欲赞如来无边妙色身</p>
<p>
	　　尽于无数劫无能尽称述</p>
<p>
	　　譬如随意珠能现一切色</p>
<p>
	　　无色而现色诸佛亦如是</p>
<p>
	　　又如净虚空非色不可见</p>
<p>
	　　虽现一切色无能见空者</p>
<p>
	　　诸佛亦如是普现无量色</p>
<p>
	　　非心所行处一切莫能睹</p>
<p>
	　　虽闻如来声音声非如来</p>
<p>
	　　亦不离于声能知正等觉</p>
<p>
	　　菩提无来去离一切分别</p>
<p>
	　　云何于是中自言能得见</p>
<p>
	　　诸佛无有法佛于何有说</p>
<p>
	　　但随其自心谓说如是法</p>
<p>
	　　大方广佛华严经十行品第二十一之一</p>
<p>
	　　尔时功德林菩萨。承佛神力。入菩萨善思惟三昧。入是三昧已。十方各过万佛刹。微尘数世界外。有万佛刹。微尘数诸佛。皆号功德林。而现其前。告功德林菩萨言。善哉佛子。乃能入此善思惟三昧。善男子。此是十方。各万佛刹。微尘数同名。诸佛共加于汝。亦是毗卢遮那如来。往昔愿力。威神之力。及诸菩萨。众善根力。令汝入是三昧。而演说法。为增长佛智故。深入法界故。了知众生界故。所入无碍故。所行无障故。得无量方便故。摄取一切智性故。<a>觉悟</a>一切诸法故。知一切诸根故。能持说一切法故。所谓。发起诸菩萨十种行。善男子。汝当承佛威神之力。而演此法。是时诸佛。即与功德林菩萨。无碍智无著智。无断智无师智。无痴智无异智。无失智无量智。无胜智无懈智。无夺智。何以故。此三昧力。法如是故。尔时诸佛。各申右手。摩功德林菩萨顶。时功德林菩萨即从定起。告诸菩萨言。佛子。菩萨行不可思议。与法界虚空界等。何以故。菩萨摩诃萨。学三世诸佛。而<a>修行</a>故。佛子。何等是菩萨摩诃萨行。佛子。菩萨摩诃萨。有十种行。三世诸佛之所宣说。何等为十。一者欢喜行。二者饶益行。三者无违逆行。四者无屈桡行。五者无痴乱行。六者善<a>现行</a>。七者无著行。八者难得行。九者善法行。十者真实行。是为十。佛子。何等为菩萨摩诃萨。欢喜行。佛子。此菩萨。为大施主。凡所有物。悉能惠施。其心平等。无有悔吝。不望果报。不求名称。不贪利养。但为救护一切众生。摄受一切众生。饶益一切众生。为学习诸佛本所修行。忆念诸佛本所修行。爱乐诸佛本所修行。清净诸佛本所修行。增长诸佛本所修行。住持诸佛本所修行。显现诸佛本所修行。演说诸佛本所修行。令诸众生。离苦得乐。佛子。菩萨摩诃萨。修此行时。令一切众生。欢喜爱乐。随诸方土。有贫乏处。以愿力故。往生于彼。豪贵大富。财宝无尽。假使于念念中。有无量无数众生。诣菩萨所。白言仁者。我等贫乏。靡所资赡。饥羸困苦。命将不全。唯愿慈哀。施我身肉。令我得食。以活其命。尔时菩萨。即便施之。令其欢喜。心得满足。如是无量百千众生。而来乞求。菩萨于彼。曾无退怯。但更增长慈悲之心。以是众生。咸来乞求。菩萨见之。倍复欢喜。作如是念。我得善利。此等众生。是我<a>福田</a>。是我善友。不求不请。而来教我。入佛法中。我今应当如是修学。不违一切众生之心。又作是念。愿我已作。现作。当作。所有善根。令我未来。于一切世界。一切众生中。受广大身。以是身肉。充足一切饥苦众生。乃至若有一小众生。未得饱足。愿不舍命。所割身肉。亦无有尽。以此善根。愿得阿耨多罗三藐三菩提。证大涅槃。愿诸众生。食我肉者。亦得阿耨多罗三藐三菩提。获平等智。具诸佛法。广作佛事。乃至入于无余涅槃。若一众生。心不满足。我终不证阿耨多罗三藐三菩提。菩萨如是。利益众生。而<a>无我</a>想。众生想。有想命想。种种想。补伽罗想。人想摩纳婆想。作者想受者想。但观法界众生界。无边际法。空法。无所有法。无相法。无体法。无处法。无依法。无作法。作是观时。不见自身。不见施物。不见受者。不见福田。不见业。不见报。不见果。不见大果。不见小果。尔时菩萨。观去来今。一切众生。所受之身。寻即坏灭。便作是念。奇哉众生。愚痴无智。于生死内。受无数身。危脃不停。速归坏灭。若已坏灭。若今坏灭。若当坏灭。而不能以不坚固身。求坚固身。我当尽学诸佛所学。证一切智。知一切法。为诸众生。说三世平等。随顺寂静。不坏法性。令其永得安隐快乐。佛子。是名菩萨摩诃萨。第一欢喜行。佛子。何等为菩萨摩诃萨。饶益行。此菩萨。护持净戒。于色声香味触。心无所著。亦为众生。如是宣说。不求威势。不求种族。不求富饶。不求色相。不求王位。如是一切。皆无所著。但坚持净戒。作如是念。我持净戒。必当舍离一切缠缚。贪求热恼。诸难逼迫。毁谤乱浊。得佛所赞。平等<a>正法</a>。佛子。菩萨如是。持净戒时。于一日中。假使无数。百千亿那由他。诸大恶魔。诣菩萨所。一一各将无量无数。百千亿那由他天女。皆于五欲。善行方便。端正姝丽。倾惑人心。执持种种珍玩之具。欲来惑乱菩萨道意。尔时菩萨。作如是念。此五欲者。是障道法。乃至障碍无上菩提。是故不生一念欲想。心净如佛。唯除方便。<a>教化</a>众生。而不舍于一切智心。佛子。菩萨不以欲因缘故。恼一众生。宁舍身命。而终不作恼众生事。菩萨自得见佛已来。未曾心生一念欲想。何况从事。若或从事。无有是处。尔时菩萨。但作是念。一切众生。于长夜中。想念五欲。趣向五欲。贪着五欲。其心决定。耽染沉溺。随其<a>流转</a>。不得自在。我今应当令此诸魔。及诸天女。一切诸生。住无上戒。住净戒已。于一切智。心无退转。得阿耨多罗三藐三菩提。乃至入于无余涅槃。何以故。此是我等。所应作业。应随诸佛。如是修学。作是学已。离诸恶行。计我无知。以智入于一切佛法。为众生说。令除颠倒。然知不离众生有颠倒。不离颠倒有众生。不于颠倒内有众生。不于众生内有颠倒。亦非颠倒是众生。亦非众生是颠倒。颠倒非内法。颠倒非外法。众生非内法。众生非外法。一切诸法。虚妄不实。速起速灭。无有坚固。如梦如影。如幻如化。诳惑愚夫。如是解者。即能觉了一切诸行。通达生死。及与涅槃。证佛菩提。自得度。令他得度。自解脱。令他解脱。自调伏。令他调伏。自寂静。令他寂静。自安隐。令他安隐。自离垢。令他离垢。自清净。令他清净。自涅槃。令他涅槃。自快乐。令他快乐。佛子。此菩萨。复作是念。我当随顺一切如来。离一切世间行。具一切诸佛法。住无上平等处。等观众生。明达境界。离诸过失。断诸分别。舍诸执着。善巧出离。心恒安住。无上无说。无依无动。无量无边。无尽无色。甚深智慧。佛子。是名菩萨摩诃萨。第二饶益行佛子。何等为菩萨摩诃萨。无违逆行。此菩萨常修忍法。谦下恭敬。不自害。不他害。不两害。不自取。不他取。不两取。不自着。不他着。不两着。亦不贪求名闻利养。但作是念。我当常为众生说法。令离一切恶。断贪嗔痴憍慢覆藏。悭嫉谄诳。令恒安住忍辱柔和。佛子。菩萨成就如是忍法。假使有百千亿。那由他阿僧祇众生。来至其所。一一众生。化作百千亿。那由他阿僧祇口。一一口出百千亿。那由他阿僧祇语。所谓。不可喜语。非善法语。不悦意语。不可爱语。非仁贤语。非圣智语。非圣相应语。非圣亲近语。深可厌恶语。不堪听闻语。以是言辞。毁辱菩萨。又此众生。一一各有百千亿。那由他阿僧祇手。一一手各执百千亿。那由他阿僧祇器仗。逼害菩萨。如是经于阿僧祇劫。曾无休息。菩萨遭此极大楚毒。身毛皆竖。命将欲断。作是念言。我因是苦。心若动乱。则自不调伏。自不守护。自不明了。自不修习。自不正定。自不寂静。自不爱惜。自生执着。何能令他。心得清净。菩萨尔时。复作是念。我从无始劫。住于生死。受诸苦恼。如是思惟。重自劝励。令心清净。而得欢喜。善自调摄。自能安住于佛法中。亦令众生。同得此法。复更思惟。此身空寂。无我我所。无有真实。性空无二。若苦若乐。皆无所有。诸法空故。我当解了。广为人说。令诸众生。灭除此见。是故我今。虽遭苦毒。应当忍受。为慈念众生故。饶益众生故。安乐众生故。怜愍众生故。摄受众生故。不舍众生故。自得觉悟故。令他觉悟故。心不退转故。趣向佛道故。是名菩萨摩诃萨。第三无违逆行</p>
<p>
	　　佛子。何等为菩萨摩诃萨。无屈桡行。此菩萨。修诸精进。所谓。第一精进。大精进。胜精进。殊胜精进。最胜精进。最妙精进。上精进。无上精进。无等精进。普遍精进。性无三毒。性无憍慢。性不覆藏。性不悭嫉。性无谄诳。性自惭愧。终不为恼一众生故。而行精进。但为断一切烦恼故。而行精进。但为拔一切惑本故。而行精进。但为除一切习气故。而行精进。但为知一切众生界故。而行精进。但为知一切众生。死此生彼故。而行精进。但为知一切众生。烦恼故。而行精进。但为知一切众生。心乐故。而行精进。但为知一切众生。境界故。而行精进。但为知一切众生。诸根胜劣故。而行精进。但为知一切众生。心行故。而行精进。但为知一切法界故。而行精进。但为知一切佛法。根本性故。而行精进。但为知一切佛法。平等性故。而行精进。但为知三世平等性故。而行精进。但为得一切佛法。智光明故。而行精进。但为证一切佛法智故。而行精进。但为知一切佛法。一实相故。而行精进。但为知一切佛法。无边际故。而行精进。但为得一切佛法。广大决定。善巧智故。而行精进。但为得分别演说一切佛法。句义智故。而行精进。佛子。菩萨摩诃萨。成就如是。精进行已。设有人言。汝颇能为无数世界。所有众生。以一一众生故。于阿鼻<a>地狱</a>。经无数劫。备受众苦。令彼众生。一一得值无数诸佛。出兴于世。以见佛故。具受众乐。乃至入于无余涅槃。汝乃当成阿耨多罗三藐三菩提。能尔。不耶。答言。我能。设复有人。作如是言。有无量阿僧祇大海。汝当以一毛端滴之。令尽有无量阿僧祇世界。尽抹为尘。彼滴及尘。一一数之。悉知其数。为众生故。经尔许劫。于念念中。受苦不断。菩萨不以闻此语故。而生一念。悔恨之心。但更增上欢喜踊跃。深自庆幸。得大善利。以我力故。令彼众生。永脱诸苦。菩萨以此所行方便。于一切世界中。令一切众生。乃至究竟。无余涅槃。是名菩萨摩诃萨。第四无屈桡行</p>
<p>
	　　佛子。何等为菩萨摩诃萨。离痴乱行。此菩萨。成就正念。心无散乱。坚固不动。最上清净。广大无量。无有迷惑。以是正念故。善解世间。一切语言。能持出世。诸法言说。所谓。能持色法。非色法言说。能持建立色。自性言说。乃至能持建立受想行识。自性言说心无痴乱。于世间中。死此生彼。心无痴乱。入胎出胎。心无痴乱。发菩提意。心无痴乱。事善知识。心无痴乱。勤修佛法。心无痴乱。觉知魔事。心无痴乱。离诸魔业。心无痴乱。于不可说劫。修菩萨行。心无痴乱。此菩萨。成就如是无量正念。于无量阿僧祇劫中。从诸佛菩萨。善知识所。听闻正法。所谓。甚深法。广大法。庄严法。种种庄严法。演说种种名句文身法。菩萨庄严法。佛神力光明无上法。正希望决定解清净法。不着一切世间法。分别一切世间法。甚广大法。离痴翳照了一切众生法。一切世间共法。不共法。菩萨智无上法。一切智自在法。菩萨听闻如是法已。经阿僧祇劫。不忘不失。心常忆念。无有间断。何以故。菩萨摩诃萨。于无量劫。修诸行时。终不恼乱一众生。令失正念。不坏正法。不断善根。心常增长广大智故。复次此菩萨摩诃萨。种种音声。不能惑乱。所谓。高大声。粗浊声。极令人恐怖声。悦意声。不悦意声。諠乱耳识声。沮坏六根声。此菩萨。闻如是等。无量无数。好恶音声。假使充满阿僧祇世界。未曾一念。心有散乱。所谓正念不乱。境界不乱。三昧不乱。入甚深法不乱。行菩提行不乱。发菩提心不乱忆念诸佛不乱。观真实法不乱。化众生智不乱。净众生智不乱。决了甚深义不乱。不作恶业故。无恶业障。不起烦恼故。无烦恼障。不轻慢法故。无有法障。不诽谤正法故。无有报障。佛子。如上所说。如是等声。一一充满。阿僧祇世界。于无量无数劫。未曾断绝。悉能坏乱众生身心。一切诸根。而不能坏此菩萨心。菩萨入三昧中。住于圣法。思惟观察一切音声。善知音声。生住灭相。善知音声。生住灭性。如是闻已。不生于贪。不起于嗔。不失于念。善取其相。而不染着。知一切声。皆无所有。实不可得。无有作者。亦无本际。与法界等。无有差别。菩萨如是。成就寂静身语意行。至一切智。永不退转。善入一切诸禅定门。知诸三昧。同一体性。了一切法。无有边际。得一切法。真实智慧。得离音声。甚深三昧。得阿僧祇诸三昧门。增长无量广大悲心。是时菩萨。于一念中。得无数百千三昧。闻如是声。心不惑乱。令其三昧。渐更增广。作如是念。我当令一切众生。安住无上。清净念中。于一切智。得不退转。究竟成就无余涅槃。是名菩萨摩诃萨。第五离痴乱行佛子。何等为菩萨摩诃萨。善现行。此菩萨。身业清净。语业清净。意业清净。住无所得。示无所得。身语意业。能知三业。皆无所有。无虚妄故。无有系缚。凡所示现。无性无依。住如实心。知无量心自性。知一切法自性。无得无相。甚深难入。住于正位。真如法性。方便出生。而无业报。不生不灭。住涅槃界。住寂静性。住于真实。无性之性。言语道断。超诸世间。无有所依。入离分别。无缚着法。入最胜智。真实之法。入非诸世间。所能了知。出世间法。此是菩萨。善巧方便。示现生相。佛子。此菩萨。作如是念。一切众生。无性为性。一切诸法。无为为性。一切国土。无相为相。一切三世。唯有言说。一切言说。于诸法中。无有依处。一切诸法。于言说中。亦无依处。菩萨如是。解一切法。皆悉甚深。一切世间。皆悉寂静。一切佛法。无所增益。佛法不异世间法。世间法不异佛法。佛法世间法。无有杂乱。亦无差别。了知法界体性平等。普入三世。永不舍离。大菩提心。恒不退转。化众生心。转更增长。大慈悲心。与一切众生。作所依处。菩萨尔时。复作是念。我不成熟众生。谁当成熟。我不调伏众生。谁当调伏。我不教化众生。谁当教化。我不觉悟众生。谁当觉悟。我不清净众生。谁当清净。此我所宜。我所应作。复作是念。若我自解此甚深法。唯我一人于阿耨多罗三藐三菩提。独得解脱。而诸众生。盲冥无目。入大险道。为诸烦恼之所缠缚。如重病人。恒受苦痛。处贪爱狱。不能自出。不离地狱。饿鬼畜生。阎罗王界。不能灭苦。不舍恶业。常处痴闇。不见真实。轮回生死。无得出离。住于八难。众垢所著。种种烦恼。覆障其心。邪见所迷。不行正道。菩萨如是。观诸众生。作是念言。若此众生。未成熟。未调伏。舍而取证阿耨多罗三藐三菩提。是所不应。我当先化众生。于不可说不可说劫。行菩萨行。未成熟者。先令成熟。未调伏者。先令调伏。是菩萨。住此行时。诸天魔梵。<a>沙门</a><a>婆罗门</a>。一切世间。乾闼婆阿修罗等。若有得见。暂同住止。恭敬尊重。承事供养。及暂耳闻。一经心者。如是所作。悉不唐捐。必定当成阿耨多罗三藐三菩提。是名菩萨摩诃萨。第六善现行</p>
		

	
	

		</div></div><hr><script charset='utf-8' src='../../js/footer.js'></script></body></html>