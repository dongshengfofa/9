<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七十二卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七十二卷 大方广佛华严经</center></div><div class='fo'><center>经文出处:来自无量光明网</center><br/><br>
			<p>
	　　<strong>第七十二卷 <a>大方广佛华严经</a></strong></p>
<p>
	　　于阗国<a>三藏</a>实叉难陀奉制译</p>
<p>
	　　入法界品第三十九之十三</p>
<p>
	　　尔时善财童子。入<a>菩萨</a>甚深<a>自在</a>妙音<a>解脱</a>门<a>修行</a>增进。往诣开敷一切树华夜神所。见其身在众宝香树楼阁之内妙宝所成师子座上。百万夜神。所共围绕。时善财童子。顶礼其足。于前合掌。而作是言。圣者。我已先发阿耨多罗三藐三菩提心。而未知菩萨云何学菩萨行。云何得一切智。唯愿垂慈。为我宣说。夜神言。善男子。我于此<a>娑婆世界</a>。日光已没。莲华覆合。诸人众等。罢游观时。见其一切若山若水。若城若野。如是等处。种种众生。咸悉发心。欲还所住。我皆密护。令得正道。达其处所。宿夜安乐。善男子。若有众生。盛年好色。憍慢放逸。五欲自恣。我为示现老病死相。令生恐怖。舍离诸恶。复为称叹种种善根。使其修习。为悭吝者赞叹布施。为<a>破戒</a>者称扬净戒。有嗔恚者教住大慈。怀恼害者令行忍辱。若<a>懈怠</a>者令起精进。若散乱者令修<a>禅定</a>。住恶慧者令学般若。乐小乘者令住大乘。乐着<a>三界</a>诸趣中者。令住菩萨愿波罗蜜。若有众生。福智微劣。为诸结业之所逼迫多留碍者。令住菩萨力波罗蜜。若有众生。其心闇昧。无有智慧。令住菩萨智波罗蜜。善男子。我已成就菩萨出生广大喜光明解脱门。善财言。大圣。此解脱门境界云何。夜神言。善男子。入此解脱。能知如来普摄众生巧方便智。云何普摄。善男子。一切众生。所受诸乐。皆是如来威德力故。顺如来教故。行如来语故。学如来行故。得如来所护力故。修如来所印道故。种如来所行善故。依如来所<a>说法</a>故。如来智慧日光之所照故。如来性净业力之所摄故。云何知然善男子。我入此出生广大喜光明解脱。忆念毗卢遮那如来应正等觉往昔所修菩萨行海。悉皆明见善男子。<a>世尊</a>往昔。为菩萨时。见一切众生。着我我所。住无明闇室。入诸见稠林。为贪爱所缚。忿怒所坏。愚痴所乱。悭嫉所缠。<a>生死</a>轮回。贫穷困苦。不得值遇诸佛菩萨。见如是已。起大悲心。利益众生。所谓起愿得一切妙宝资具。摄众生心。愿一切众生。皆悉具足资生之物无所乏心。于一切众事离执着心。于一切境界无贪染心。于一切所有无悭吝心。于一切果报无希望心。于一切荣好无羡慕心。于一切因缘无迷惑心。起观察真实法性心。起救护一切众生心。起深入一切法漩澓心。起于一切众生住平等大慈心。起于一切众生行方便大悲心。起为大法盖普覆众生心。起以大智金刚杵破一切众生烦恼障山心。起令一切众生。增长喜乐心。起愿一切众生究竟安乐心。起随众生所欲雨一切财宝心。起以平等方便成熟一切众生心。起令一切众生满足圣财心。起愿一切众生究竟皆得十力智果心。起如是心已。得菩萨力。现大神变。遍法界<a>虚空</a>界。于一切众生前。普雨一切资生之物。随其所欲。悉满其意。皆令<a>欢喜</a>。不悔不吝。无间无断。以是方便。普摄众生。<a>教化</a>成熟。皆令得出生死苦难。不求其报。净治一切众生心宝。令其生起一切诸佛同一善根。增一切智福德大海。菩萨如是。念念成熟一切众生。念念严净一切佛刹。念念普入一切法界。念念悉皆遍虚空界。念念普入一切三世。念念成就调伏一切诸众生智。念念恒转一切法轮。念念恒以一切智道利益众生。念念普于一切世界种种差别诸众生前。尽未来劫。现一切佛成等正觉。念念普于一切世界一切诸劫。修菩萨行。不生二想。所谓普入一切广大世界海一切世界种中。种种际畔诸世界。种种庄严诸世界。种种体性诸世界。种种形状诸世界。种种分布诸世界。或有世界秽而兼净。或有世界净而兼秽。或有世界一向杂秽。或有世界一向清净。或小或大。或粗或细。或正或侧。或覆或仰。如是一切诸世界中念念修行诸菩萨行。入菩萨位。现菩萨力。亦现三世一切佛身。随众生心。普使知见。善男子。毗卢遮那如来。于过去世。如是修行菩萨行时。见诸众生。不修功德。无有智慧。着我我所无明翳障。不正思惟。入诸邪见。不识因果。顺烦恼业。堕于生死险难深坑。具受种种无量诸苦。起大悲心。具修一切波罗蜜行。为诸众生。称扬赞叹坚固善根。令其安住远离生死贫穷之苦。勤修福智助道之法。为说种种诸因果门。为说业报不相违反。为说于法证入之处。为说一切众生欲解。及说一切受生国土。令其不断一切佛种。令其守护一切<a>佛教</a>。令其舍离一切诸恶。又为称赞趣一切智助道之法。令诸众生。心生欢喜。令行法施。普摄一切。令其发起一切<a>智行</a>。令其修学诸大菩萨波罗蜜道。令其增长成一切智诸善根海。令其满足一切圣财。令其得入佛自在门。令其摄取无量方便。令其观见如来威德。令其安住菩萨智慧。善财童子言。圣者。发阿耨多罗三藐三菩提心。其已久如。夜神言。善男子。此处难信。难知难解。难入难说。一切<a>世间</a>。及以二乘。皆不能知。唯除诸佛神力所护。善友所摄。集胜功德。欲乐清净。无下劣心。无杂染心。无谄曲心。得普照耀智光明心。发普<a>饶益</a>诸众生心。一切烦恼。及以众魔。无能坏心。起必成就一切智心。不乐一切生死乐心。能求一切诸佛妙乐。能灭一切众生苦恼。能修一切佛功德海。能观一切诸法实性。能具一切清净信解。能超一切生死暴流。能入一切如来智海。能决定到无上法城。能勇猛入如来境界。能速疾趣诸佛地位。能即成就一切智力。能于十力。已得究竟。如是之人。于此能持。能入能了。何以故。此是如来智慧境界。一切菩萨。尚不能知。况余众生。然我今者。以佛威力。欲令调顺可化众生意速清净。欲令修习善根众生。心得自在。随汝所问。为汝宣说。尔时开敷一切树华夜神。欲重明其义。观察三世如来境界。而说颂言</p>
<p>
	　　佛子汝所问甚深佛境界</p>
<p>
	　　难思刹尘劫说之不可尽</p>
<p>
	　　非是贪恚痴憍慢惑所覆</p>
<p>
	　　如是众生等能知佛妙法</p>
<p>
	　　非是住悭嫉谄诳诸浊意</p>
<p>
	　　烦恼业所覆能知佛境界</p>
<p>
	　　非着蕴界处及计于有身</p>
<p>
	　　见倒想倒人能知佛所觉</p>
<p>
	　　佛境界寂静性净离分别</p>
<p>
	　　非着诸有者能知此法性</p>
<p>
	　　生于诸佛家为佛所守护</p>
<p>
	　　持<a>佛法</a>藏者智眼之境界</p>
<p>
	　　亲近善知识爱乐白净法</p>
<p>
	　　勤求诸佛力闻此法欢喜</p>
<p>
	　　心净无分别犹如大虚空</p>
<p>
	　　慧灯破诸闇是彼之境界</p>
<p>
	　　以大慈悲意普覆诸世间</p>
<p>
	　　一切皆平等是彼之境界</p>
<p>
	　　欢喜心无著一切皆能舍</p>
<p>
	　　平等施众生是彼之境界</p>
<p>
	　　心净离诸恶究竟无所悔</p>
<p>
	　　顺行诸佛教是彼之境界</p>
<p>
	　　了知法自性及以诸业种</p>
<p>
	　　其心无动乱是彼之境界</p>
<p>
	　　勇猛勤精进安住心不退</p>
<p>
	　　勤修一切智是彼之境界</p>
<p>
	　　其心寂静住三昧究竟清凉无热恼</p>
<p>
	　　已修一切智海因此证悟者之解脱</p>
<p>
	　　善知一切真实相深入无边法界门</p>
<p>
	　　普度群生靡有余此慧灯者之解脱</p>
<p>
	　　了达众生真实性不着一切诸有海</p>
<p>
	　　如影普现心水中此正道者之解脱</p>
<p>
	　　从于一切三世佛方便愿种而出生</p>
<p>
	　　尽诸劫刹勤修行此普贤者之解脱</p>
<p>
	　　普入一切法界门悉见十方诸刹海</p>
<p>
	　　亦见其中劫成坏而心毕竟无分别</p>
<p>
	　　法界所有微尘中悉见如来坐道树</p>
<p>
	　　成就菩提化群品此无碍眼之解脱</p>
<p>
	　　汝于无量大劫海亲近供养善知识</p>
<p>
	　　为利群生求<a>正法</a>闻已忆念无遗忘</p>
<p>
	　　毗卢遮那广大境无量无边不可思</p>
<p>
	　　我承佛力为汝说令汝深心转清净</p>
<p>
	　　善男子。乃往古世。过世界海微尘数劫。有世界海。名普光明真金摩尼山。其世界海中。有佛出现。名普照法界智慧山寂静威德王。善男子。其佛往修菩萨行时。净彼世界海。其世界海中。有世界微尘数世界种。一一世界种。有世界微尘数世界。一一世界。皆有如来出兴于世。一一如来。说世界海微尘数修多罗。一一修多罗。授佛刹微尘数诸菩萨记。现种种神力。说种种法门。度无量众生。善男子。彼普光明真金摩尼山世界海中。有世界种。名普庄严幢。此世界种中。有世界名一切宝色普光明。以现一切化佛影摩尼王为体。形如天城。以现一切如来道场影像摩尼王。为其下际。住一切宝华海上。净秽相杂。此世界中。有须弥山微尘数四天下。有一四天下。最处其中。名一切宝山幢。其四天下。一一纵广十万由旬。一一各有一万大城。其阎浮提中。有一王都。名坚固妙宝庄严云灯。一万大城。周匝围绕。阎浮提人寿万岁时。其中有王。名一切法音<a>圆满</a>盖。有五百大臣。六万采女。七百王子。其诸王子。皆端正勇健。有大威力。尔时彼王。威德普被阎浮提内。无有怨敌。时彼世界。劫欲尽时。有五浊起。一切人众。<a>寿命</a>短促。资财乏少。形色鄙陋。多苦少乐。不修十善。专作恶业。更相忿诤。互相毁辱。离他眷属。妒他荣好。任情起见。非法贪求。以是因缘。风雨不时。苗稼不登。园林草树。一切枯槁。人民匮乏。多诸疫病。驰走四方。靡所依怙。咸来共绕王都大城。无量无边百千万亿。四面周匝。高声大呼。或举其手。或合其掌。或以头扣地。或以手捶胸。或屈膝长号。或踊身大叫。头发蓬乱。衣裳弊恶。皮肤皴裂。面目无光。而向王言。大王大王。我等今者。贫穷孤露。饥渴寒冻。疾病衰羸。众苦所逼。命将不久。无依无救。无所控告。我等今者。来归大王。我观大王。仁慈智慧。于大王所。生得安乐想。得所爱想。得活命想。得摄受想。得宝藏想。遇津梁想。逢道路想。值船筏想。见宝洲想。获财利想。升天宫想。尔时大王。闻此语已。得百万阿僧祇大悲门。一心思惟。发十种大悲语。其十者何。所谓哀哉众生。堕于无底生死大坑。我当云何而速勉济。令其得住一切智地。哀哉众生。为诸烦恼之所逼迫。我当云何而作救护。令其安住一切善业。哀哉众生。生老病死之所恐怖。我当云何为作归依。令其永得身心安隐。哀哉众生。常为世间众怖所逼。我当云何而为祐助。令其得住一切智道。哀哉众生。无有智眼。常为身见疑惑所覆。我当云何为作方便。令其得决。疑见翳膜。哀哉众生。常为痴闇之所迷惑。我当云何为作明炬。令其照见一切智城。哀哉众生。常为悭嫉谄诳所浊。我当云何而为开晓。令其证得清净法身。哀哉众生。长时漂没生死大海。我当云何而普运度。令其得上菩提<a>彼岸</a>。哀哉众生。诸根刚强。难可调伏。我当云何而为调御。令其具足诸佛神力。哀哉众生。犹如盲瞽不见道路。我当云何而为引导。令其得入一切智门。作是语已。击鼓宣令。我今普施一切众生。随有所须悉令充足。即时颁下阎浮提内大小诸城。及诸聚落。悉开库藏。出种种物。置四衢道。所谓金银琉璃。摩尼等宝。衣服饮食。华香璎珞。宫殿屋宅。床榻敷具。建大光明。摩尼宝幢。其光触身。悉使安隐。亦施一切病缘汤药。种种宝器。盛众杂宝。金刚器中。盛种种香。宝香器中。盛种种衣。辇舆车乘。幢幡缯盖。如是一切资生之物。悉开库藏。而以给施。亦施一切村营城邑。山泽林薮。妻子眷属。及以王位。头目耳鼻。唇舌牙齿。手足皮肉。心肾肝肺。内外所有。悉皆能舍。其坚固妙宝。庄严云灯城。东面有门。名摩尼山光明。于其门外。有施会处。其地广博。清净平坦。无诸坑坎。荆棘沙砾。一切皆以妙宝所成。散众宝华。熏诸妙香。然诸宝灯。一切香云。充满虚空。无量宝树。次第行列。无量华网。无量香网。弥覆其上。无量百千亿那由他诸音乐器。恒出妙音。如是一切。皆以妙宝而为庄严。悉是菩萨净业果报。于彼会中。置师子座。十宝为地。十宝栏楯。十种宝树。周匝围绕。金刚宝轮。以承其下。以一切宝。为龙神像。而共捧持。种种宝物。以为严饰。幢幡间列。众网覆上。无量宝香常出香云。种种宝衣处处分布。百千种乐恒奏美音。复于其上张施宝盖。常放无量宝焰光明。如阎浮金炽然清净。覆以宝网。垂诸璎珞摩尼宝带。周回间列。种种宝铃。恒出妙音。劝诸众生。修行善业。时彼大王。处师子座。形容端正。人相具足。光明妙宝。以为其冠。那罗延身。不可沮坏。一一肢分。悉皆圆满。性普贤善。王种中生。于财及法。悉得自在。辩才无碍。智慧明达。以政治国。无违命者。尔时阎浮提无量无数百千万亿那由他众生。种种国土。种种族类。种种形貌。种种衣服。种种言辞。种种欲乐。俱来此会。观察彼王。咸言此王是大智人。是福须弥。是功德月。住菩萨愿。行广大施。时王见彼诸来乞者。生悲愍心。生欢喜心。生尊重心。生善友心。生广大心。生相续心。生精进心。生不退心。生舍施心。生周遍心。善男子尔时彼王。见诸乞者。心大欢喜。经须臾顷。假使忉利天王。夜摩天王。兜率陀天王。尽百千亿那由他劫。所受快乐亦不能及。善化天王。于无数劫。所受快乐。自在天王。于无量劫。所受快乐。大梵天王。于无边劫。所受梵乐。光音天王。于难思劫。所受天乐。遍净天王。于无尽劫。所受天乐。净居天王。不可说劫。住寂静乐。悉不能及。善男子。譬如有人仁慈孝友。遭逢世难。父母妻息。兄弟姊妹。并皆散失。忽于旷野道路之间。而相值遇。瞻奉抚对。情无厌足。时彼大王。见来求者。心生欢喜。亦复如是。善男子。其王尔时。因善知识。于佛菩提。解欲增长。诸根成就。<a>信心</a>清净。欢喜圆满。何以故。此菩萨勤修诸行。求一切智。愿得利益一切众生。愿获菩提无量妙乐。舍离一切诸不善心。常乐积集一切善根。常愿救护一切众生。常乐观察萨婆若道。常乐修行一切智法。满足一切众生所愿。入一切佛功德大海。破一切魔业惑障山。随顺一切如来教行。行一切智无障碍道。已能深入一切智流。一切法流。常现在前。大愿无尽。为大丈夫。住大人法。积集一切普门善藏。离一切着。不染一切世间境界。知诸法性。犹如虚空。于来乞者。生一子想。生父母想。生<a>福田</a>想。生难得想。生恩益想。生坚固想。师想佛想。不拣方处。不择族类。不选形貌。随有来至。如其所欲。以大慈心。平等无碍一切普施皆令满足。求饮食者。施与饮食。求衣服者施与衣服。求香华者施与香华。求鬘盖者施与鬘盖。幢幡璎珞。宫殿园苑。象马车乘。床座被褥。金银摩尼。诸珍宝物。一切库藏。及诸眷属。城邑聚落。皆悉如是。普施众生。时此会中。有长者女。名宝光明。与六十童女俱端正姝妙。人所喜见。皮肤金色。目发绀青。身出妙香口演<a>梵音</a>。上妙宝衣以为庄严。常怀惭愧<a>正念</a>不乱。具足威仪恭敬师长。常念顺行甚深妙行。所闻之法忆持不忘。宿世善根流润其心。清净广大犹如虚空等安众生。常见诸佛求一切智。时宝光明女。去王不远。合掌顶礼。作如是念。我获善利我获善利。我今得见大善知识。于彼王所。生大师想。善知识想。具慈悲想。能摄受想。其心正直。生大欢喜。脱身璎珞。持奉彼王。作是愿言。今此大王。为无量无边无明众生。作所依处。愿我未来亦复如是。如彼大王所知之法。所载之乘。所修之道。所具色相。所有财产。所摄众会。无边无尽。难胜难坏。愿我未来悉得如是。随所生处。皆随往生。尔时大王。知此童女。发如是心。而告之言。童女随汝所欲。我皆与汝。我今所有。一切皆舍。令诸众生。普得满足。时宝光明女。信心清净。生大欢喜。即以偈颂。而赞王言</p>
<p>
	　　往昔此城邑大王未出时</p>
<p>
	　　一切不可乐犹如饿鬼处</p>
<p>
	　　众生相杀害窃盗纵淫佚</p>
<p>
	　　两舌不实语无义粗恶言</p>
<p>
	　　贪爱他财物嗔恚怀毒心</p>
<p>
	　　邪见不善行命终堕恶道</p>
<p>
	　　以是等众生愚痴所覆蔽</p>
<p>
	　　住于颠倒见天旱不降泽</p>
<p>
	　　以无时雨故百谷悉不生</p>
<p>
	　　草本皆枯槁泉流亦干竭</p>
<p>
	　　大王未兴世津池悉枯涸</p>
<p>
	　　园苑多骸骨望之如旷野</p>
<p>
	　　大王升宝位广济诸群生</p>
<p>
	　　油云被八方普雨皆充洽</p>
<p>
	　　大王临庶品普断诸暴虐</p>
<p>
	　　刑狱皆止措茕独悉安隐</p>
<p>
	　　往昔诸众生各各相残害</p>
<p>
	　　饮血而啖肉今悉起慈心</p>
<p>
	　　往昔诸众生贫穷少衣服</p>
<p>
	　　以草自遮蔽饥羸如饿鬼</p>
<p>
	　　大王既兴世<a>粳米</a>自然生</p>
<p>
	　　树中出妙衣男女皆严饰</p>
<p>
	　　昔日竞微利非<a>法相</a>陵夺</p>
<p>
	　　今时并丰足如游帝释园</p>
<p>
	　　昔时人作恶非分生贪染</p>
<p>
	　　他妻及童女种种相侵逼</p>
<p>
	　　今见他妇人端正妙严饰</p>
<p>
	　　而心无染着犹如知足天</p>
<p>
	　　昔日诸众生妄言不真实</p>
<p>
	　　非法无利益谄曲取人意</p>
<p>
	　　今日群生类悉离诸恶言</p>
<p>
	　　其心既柔软发语亦调顺</p>
<p>
	　　昔日诸众生种种行邪法</p>
<p>
	　　合掌恭敬礼牛羊犬豚类</p>
<p>
	　　今闻王正法悟解除邪见</p>
<p>
	　　了知苦乐报悉从因缘起</p>
<p>
	　　大王演妙音闻者皆欣乐</p>
<p>
	　　梵释音声等一切无能及</p>
<p>
	　　大王众宝盖逈处虚空中</p>
<p>
	　　擎以琉璃干覆以摩尼网</p>
<p>
	　　金铃自然出如来和雅音</p>
<p>
	　　宣扬微妙法除灭众生惑</p>
<p>
	　　次复广演说十方诸佛刹</p>
<p>
	　　一切诸劫中如来并眷属</p>
<p>
	　　又复次第说过去十方刹</p>
<p>
	　　及彼国土中一切诸如来</p>
<p>
	　　又出微妙音普遍阎浮界</p>
<p>
	　　广说人天等种种业差别</p>
<p>
	　　众生听闻已自知诸业藏</p>
<p>
	　　离恶勤修行回向佛菩提</p>
<p>
	　　王父净光明王母莲华光</p>
<p>
	　　五浊出现时处位治天下</p>
<p>
	　　时有广大园园有五百池</p>
<p>
	　　一一千树绕各各华弥覆</p>
<p>
	　　于其池岸上建立千柱堂</p>
<p>
	　　栏楯等庄严一切无不备</p>
<p>
	　　末世恶法起积年不降雨</p>
<p>
	　　池流悉干竭草树皆枯槁</p>
<p>
	　　王生七日前先现灵瑞相</p>
<p>
	　　见者咸心念救世今当出</p>
<p>
	　　尔时于中夜大地六种动</p>
<p>
	　　有一宝华池光明犹日现</p>
<p>
	　　五百诸池内功德水充满</p>
<p>
	　　枯树悉生枝华叶皆荣茂</p>
<p>
	　　池水既盈满流演一切处</p>
<p>
	　　普及阎浮地靡不皆沾洽</p>
<p>
	　　药草及诸树百谷苗稼等</p>
<p>
	　　枝叶华果实一切皆繁盛</p>
<p>
	　　沟坑及堆阜种种高下处</p>
<p>
	　　如是一切地莫不皆平坦</p>
<p>
	　　荆棘沙砾等所有诸杂秽</p>
<p>
	　　皆于一念中变成众宝玉</p>
<p>
	　　众生见是已欢喜而赞叹</p>
<p>
	　　咸言得善利如渴饮美水</p>
<p>
	　　时彼光明王眷属无量众</p>
<p>
	　　佥然备法驾游观诸园苑</p>
<p>
	　　五百诸池内有池名庆喜</p>
<p>
	　　池上有法堂父王于此住</p>
<p>
	　　先王语夫人我念七夜前</p>
<p>
	　　中宵地震动此中有光现</p>
<p>
	　　时彼华池内千叶莲华出</p>
<p>
	　　光如千日照上彻须弥顶</p>
<p>
	　　金刚以为茎阎浮金为台</p>
<p>
	　　众宝为华叶妙香作须蕊</p>
<p>
	　　王生彼华上端身结跏坐</p>
<p>
	　　相好以庄严天神所恭敬</p>
<p>
	　　先王大欢喜入池自抚掬</p>
<p>
	　　持以授夫人汝子应欣庆</p>
<p>
	　　宝藏皆涌出宝树生妙衣</p>
<p>
	　　天乐奏美声充满虚空中</p>
<p>
	　　一切诸众生皆生大欢喜</p>
<p>
	　　合掌称希有善哉救护世</p>
<p>
	　　王时放身光普照于一切</p>
<p>
	　　能令四天下闇尽病除灭</p>
<p>
	　　夜叉毗舍阇毒虫诸恶兽</p>
<p>
	　　所欲害人者一切自藏匿</p>
<p>
	　　恶名失善利横事病所持</p>
<p>
	　　如是众苦灭一切皆欢喜</p>
<p>
	　　凡是众生类相视如父母</p>
<p>
	　　离恶起慈心专求一切智</p>
<p>
	　　关闭诸恶趣开示人天路</p>
<p>
	　　宣扬萨婆若度脱诸群生</p>
<p>
	　　我等见大王普获于善利</p>
<p>
	　　无归无导者一切悉安乐</p>
<p>
	　　尔时宝光明童女。以偈赞叹一切法音圆满盖王已。绕无量匝。合掌顶礼。曲躬恭敬。却住一面。时彼大王。告童女言。善哉童女。汝能信知他人功德。是为希有。童女。一切众生。不能信知他人功德。童女。一切众生。不知报恩。无有智慧。其心浊乱。性不明了。本无志力。又退修行。如是之人。不信不知菩萨如来所有功德<a>神通</a>智慧。童女。汝今决定求趣菩提。能知菩萨如是功德。汝今生此阎浮提中。发勇猛心。普摄众生。功不唐捐。亦当成就如是功德。王赞女已。以无价宝衣。手自授与宝光童女并其眷属一一告言。汝着此衣。时诸童女。双膝着地。两手承捧。置于顶上。然后而着。既着衣已。右绕于王。诸宝衣中。普出一切星宿光明。众人见之。咸作是言。此诸女等皆悉端正。如净夜天星宿庄严。善男子。尔时一切法音圆满盖王者。岂异人乎。今毗卢遮那如来应正等觉是也。光明王者。净饭王是。莲华光夫人者。摩耶夫人是。宝光童女者。即我身是。其王尔时。以四摄法。所摄众生。即此会中一切菩萨是。皆于阿耨多罗三藐三菩提。得不退转。或住初地乃至十地。具种种大愿。集种种助道。修种种妙行。备种种庄严。得种种神通。住种种解脱。于此会中。处于种种妙法宫殿。尔时开敷一切树华主夜神。为善财童子。欲重宣此解脱义。而说颂言</p>
<p>
	　　我有广大眼普见于十方</p>
<p>
	　　一切刹海中五趣轮回者</p>
<p>
	　　亦见彼诸佛菩提树下坐</p>
<p>
	　　神通遍十方说法度众生</p>
<p>
	　　我有清净耳普闻一切声</p>
<p>
	　　亦闻佛说法欢喜而信受</p>
<p>
	　　我有他心智无二无所碍</p>
<p>
	　　能于一念中悉了诸心海</p>
<p>
	　　我得<a>宿命</a>智能知一切劫</p>
<p>
	　　自身及他人分别悉明了</p>
<p>
	　　我于一念知刹海微尘劫</p>
<p>
	　　诸佛及菩萨五道众生类</p>
<p>
	　　忆知彼诸佛始发菩提愿</p>
<p>
	　　乃至修诸行一一悉圆满</p>
<p>
	　　亦知彼诸佛成就菩提道</p>
<p>
	　　以种种方便为众转法轮</p>
<p>
	　　亦知彼诸佛所有诸乘海</p>
<p>
	　　正法住久近众生度多少</p>
<p>
	　　我于无量劫修习此法门</p>
<p>
	　　我今为汝说佛子汝应学</p>
<p>
	　　善男子。我唯知此菩萨出生广大喜光明解脱门。如诸菩萨摩诃萨。亲近供养一切诸佛。入一切智大愿海。满一切佛诸愿海。得勇猛智。于一菩萨地。普入一切菩萨地海。得清净愿。于一菩萨行。普入一切菩萨行海。得自在力。于一菩萨解脱门。普入一切菩萨解脱门海。而我云何能知能说彼功<a>德行</a>。善男子。此道场中。有一夜神。名大愿精进力救护一切众生。汝诣彼问。菩萨云何教化众生。令趣阿耨多罗三藐三菩提。云何严净一切佛刹。云何承事一切如来。云何修行一切佛法。时善财童子。顶礼其足。绕无数匝。殷勤瞻仰。辞退而去</p>
		

	
	

		</div></div><hr><script charset='utf-8' src='../../js/footer.js'></script></body></html>