<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十六卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十六卷 大方广佛华严经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三十六卷 <a>大方广佛华严经</a></strong></p>
<p>
	　　于阗国<a>三藏</a>实叉难陀奉制译</p>
<p>
	　　十地品第二十六之三</p>
<p>
	　　佛子闻此广大行可乐深妙<a>殊胜</a>地</p>
<p>
	　　心皆踊悦大<a>欢喜</a>普散众华供养佛</p>
<p>
	　　演说如是妙法时大地海水皆震动</p>
<p>
	　　一切天女咸欢喜悉吐妙音同赞叹</p>
<p>
	　　<a>自在</a>天王大欣庆雨摩尼宝供养佛</p>
<p>
	　　赞言佛为我出兴演说第一功<a>德行</a></p>
<p>
	　　如是智者诸地义于百千劫甚难得</p>
<p>
	　　我今忽然而得闻<a>菩萨</a>胜行妙法音</p>
<p>
	　　愿更演说聪慧者后地决定无余道</p>
<p>
	　　利益一切诸<a>天人</a>此诸佛子皆乐闻</p>
<p>
	　　勇猛大心<a>解脱</a>月请金刚藏言佛子</p>
<p>
	　　从此转入第四地所有行相愿宣说</p>
<p>
	　　尔时金刚藏菩萨。告解脱月菩萨言。佛子。菩萨摩诃萨。第三地善清净已。欲入第四焰慧地。当<a>修行</a>十法明门。何等为十。所谓观察众生界。观察法界。观察世界。观察<a>虚空</a>界。观察识界。观察欲界。观察<a>色界</a>。观察无色界。观察广心信解界。观察大心信解界。菩萨以此十法明门。得入第四焰慧地</p>
<p>
	　　佛子。菩萨住此焰慧地。则能以十种智。成熟法故。得彼内法。生如来家。何等为十。所谓深心不退故。于三宝中。生净信。毕竟不坏故。观诸行生灭故。观诸法自性无生故。观<a>世间</a>成坏故。观因业有生故。观<a>生死</a><a>涅槃</a>故。观众生国土业故。观前际后际故。观无所有尽故。是为十。佛子。菩萨住此第四地。观内身循身观。勤勇念知。除世间贪忧。观外身循身观。勤勇念知。除世间贪忧。观内外身循身观。勤勇念知。除世间贪忧。如是。观内受外受内外受循受观。观内心外心内外心循心观。观内法外法内外法循法观。勤勇念知。除世间贪忧。复次此菩萨。未生诸恶不善法为不生故。欲生勤精进发心正断已生诸恶不善法为断故。欲生勤精进发心正断。未生诸善法为生故。欲生勤精进发心正行。已生诸善法为住不失故。修令增广故。欲生勤精进发心正行。复次此菩萨。修行欲定断行。成就神足。依止厌。依止离。依止灭。回向于舍。修行精进定心定观定断行。成就神足。依止厌。依止离。依止灭。回向于舍。复次此菩萨。修行信根。依止厌。依止离。依止灭。回向于舍。修行精进根。念根。定根。慧根。依止厌。依止离。依止灭。回向于舍。复次此菩萨。修行信力。依止厌。依止离。依止灭。回向于舍。修行精进力。念力。<a>定力</a>。慧力。依止厌。依止离。依止灭。回向于舍。复次此菩萨。修行念觉分。依止厌。依止离。依止灭。回向于舍。修行择法觉分。精进觉分。喜觉分。猗觉分。定觉分。舍觉分。依止厌。依止离。依止灭。回向于舍。复次此菩萨。修行<a>正见</a>。依止厌。依止离。依止灭。回向于舍。修行正思惟。正语正业。正命正精进。<a>正念</a>正定。依止厌。依止离。依止灭。回向于舍。菩萨修行如是功德。为不舍一切众生故。本愿所持故。大悲为首故。大慈成就故。思念一切智智故。成就庄严佛土故。成就如来力无所畏不共佛<a>法相</a>好音声悉具足故。求于上上殊胜道故。随顺所闻甚深佛解脱故。思惟大智善巧方便故</p>
<p>
	　　佛子。菩萨住此焰慧地。所有身见为首。我人众生。<a>寿命</a>。蕴界处。所起执着。出没思惟。观察治故。我所故。财物故。着处故。于如是等。一切皆离。此菩萨。若见业。是如来所诃。烦恼所染。皆悉舍离。若见业。是顺菩萨道。如来所赞。皆悉修行</p>
<p>
	　　佛子。此菩萨。随所起方便慧。修习于道及助道分。如是而得润泽心。柔软心。调顺心。利益安乐心。无杂染心。求上上胜法心。求殊胜智慧心。救一切世间心。恭敬尊德无违教命心。随所闻法皆善修行心。此菩萨。知恩知报恩。心极和善。同住安乐。质直柔软。无稠林行。无有我慢。善受教诲。得说者意。此菩萨。如是忍成就。如是调柔成就。如是寂灭成就。如是忍调柔寂灭成就。净治后地业。作意修行时。得不休息精进。不杂染精进。不退转精进。广大精进。无边精进。炽然精进。无等等精进。无能坏精进。成熟一切众生精进。善分别道非道精进。是菩萨。心界清净。深心不失。悟解明利。善根增长。离世垢浊。断诸疑惑。明断具足。喜乐充满。佛亲护念。无量志乐。皆悉成就。佛子。菩萨住此焰慧地。以愿力故。得见多佛。所谓见多百佛。见多千佛。见多百千佛。乃至见多百千亿那由他佛。皆恭敬尊重。承事供养。衣服卧具。饮食汤药。一切资生。悉以奉施。亦以供养一切众僧。以此善根。皆悉回向阿耨多罗三藐三菩提。于彼佛所。恭敬听法。闻已受持。具足修行。复于彼诸<a>佛法</a>中。<a>出家</a><a>修道</a>。又更修治。深心信解。经无量百千亿那由他劫。令诸善根。转复明净。佛子。譬如金师炼治真金。作庄严具。余所有金。皆不能及。菩萨摩诃萨。亦复如是。住于此地。所有善根。下地善根。所不能及。如摩尼宝。清净光轮。能放光明。非诸余宝之所能及。风雨等缘。悉不能坏。菩萨摩诃萨。亦复如是。住于此地。下地菩萨。所不能及。众魔烦恼。悉不能坏。此菩萨。于四摄中。同事偏多。十波罗蜜中。精进偏多。余非不修。但随力随分。佛子。是名略说菩萨摩诃萨第四焰慧地。菩萨住此地。多作须夜摩天王。以善方便。能除众生身见等惑。令住正见。布施爱语。利行同事。如是一切诸所作业。皆不离<a>念佛</a>。不离念法。不离念僧。乃至不离念具足一切种。一切智智。复作是念。我当于一切众生中为首。为胜为殊胜。为妙为微妙。为上为无上。乃至为一切智智依止者。是菩萨。若发勤精进。于一念顷。得入亿数三昧。得见亿数佛。得知亿数佛神力。能动亿数世界。乃至能示现亿数身。一一身。亿数菩萨。以为眷属。若以菩萨。殊胜愿力。自在示现。过于此数。百劫千劫。乃至百千亿那由他劫。不能数知。尔时金刚藏菩萨。欲重宣其义。而说颂言</p>
<p>
	　　菩萨已净第三地次观众生世法界</p>
<p>
	　　空界识界及<a>三界</a>心解悉了能趣入</p>
<p>
	　　始登焰地增势力生如来家永不退</p>
<p>
	　　于佛法僧信不坏观法无常无有起</p>
<p>
	　　观世成坏业有生生死涅槃刹等业</p>
<p>
	　　观前后际亦观尽如是修行生佛家</p>
<p>
	　　得是法已增慈愍转更勤修四念处</p>
<p>
	　　身受心法内外观世间贪爱皆除遣</p>
<p>
	　　菩萨修治四勤行恶法除灭善增长</p>
<p>
	　　神足根力悉善修七觉八道亦如是</p>
<p>
	　　为度众生修彼行本愿所护慈悲首</p>
<p>
	　　求一切智及佛土亦念如来十种力</p>
<p>
	　　四无所畏不共法殊特相好深美音</p>
<p>
	　　亦求妙道解脱处及大方便修行彼</p>
<p>
	　　身见为首六十二我及我所无量种</p>
<p>
	　　蕴界处等诸取着此四地中一切离</p>
<p>
	　　如来所诃烦恼行以无义利皆除断</p>
<p>
	　　智者修行清净业为度众生无不作</p>
<p>
	　　菩萨勤修不<a>懈怠</a>即得十心皆具足</p>
<p>
	　　专求佛道无厌倦志期受职度众生</p>
<p>
	　　恭敬尊德修行法知恩易诲无愠暴</p>
<p>
	　　舍慢离谄心调柔转更精勤不退转</p>
<p>
	　　菩萨住此焰慧地其心清净永不失</p>
<p>
	　　悟解决定善增长疑网垢浊悉皆离</p>
<p>
	　　此地菩萨人中胜供那由他无量佛</p>
<p>
	　　听闻<a>正法</a>亦出家不可沮坏如真金</p>
<p>
	　　菩萨住此具功德以智方便修行道</p>
<p>
	　　不为众魔心退转譬如妙宝无能坏</p>
<p>
	　　住此多作焰天王于法自在众所尊</p>
<p>
	　　普化群生除恶见专求佛智修善业</p>
<p>
	　　菩萨勤加精进力获三昧等皆亿数</p>
<p>
	　　若以愿智力所为过于此数无能知</p>
<p>
	　　如是菩萨第四地所行清净微妙道</p>
<p>
	　　功德义智共相应我为佛子已宣说</p>
<p>
	　　第五地</p>
<p>
	　　菩萨闻此胜地行于法解悟心欢喜</p>
<p>
	　　空中雨华赞叹言善哉大士金刚藏</p>
<p>
	　　自在天王与天众闻法踊跃住虚空</p>
<p>
	　　普放种种妙光云供养如来喜充遍</p>
<p>
	　　天诸采女奏天乐亦以言辞歌赞佛</p>
<p>
	　　悉以菩萨威神故于彼声中发是言</p>
<p>
	　　佛愿久远今乃满佛道久远今乃得</p>
<p>
	　　释迦文佛至天宫利天人者久乃见</p>
<p>
	　　大海久远今始动<a>佛光</a>久远今乃放</p>
<p>
	　　众生久远始安乐大悲音声久乃闻</p>
<p>
	　　功德<a>彼岸</a>皆已到憍慢黑闇皆已灭</p>
<p>
	　　最极清净如虚空不染世法犹莲华</p>
<p>
	　　大牟尼尊现于世譬如须弥出巨海</p>
<p>
	　　供养能尽一切苦供养必得诸佛智</p>
<p>
	　　此应供处供无等是故欢心供养佛</p>
<p>
	　　如是无量诸天女发此言辞称赞已</p>
<p>
	　　一切恭敬喜充满瞻仰如来默然住</p>
<p>
	　　是时大士解脱月复请<a>无畏</a>金刚藏</p>
<p>
	　　第五地中诸行相唯愿佛子为宣说</p>
<p>
	　　尔时金刚藏菩萨。告解脱月菩萨言。佛子。菩萨摩诃萨。第四地所行道。善<a>圆满</a>已。欲入第五难胜地。当以十种平等清净心趣入。何等为十。所谓于过去佛法平等清净心。未来佛法平等清净心。现在佛法平等清净心。戒平等清净心。心平等清净心。除见疑悔平等清净心。道非道智平等清净心。修行智见平等清净心。于一切菩提分法上上观察平等清净心。<a>教化</a>一切众生平等清净心。菩萨摩诃萨。以此十种平等清净心。得入菩萨第五地。佛子。菩萨摩诃萨。住此第五地已。以善修菩提分法故。善净深心故。复转求上胜道故。随顺真如故。愿力所持故。于一切众生慈愍不舍故。积集福智助道故。精勤修习不息故。出生善巧方便故。观察照明上上地故。受如来护念故。念智力所持故。得不退转心。佛子。此菩萨摩诃萨。如实知此是苦圣谛。此是苦集圣谛。此是苦灭圣谛。此是苦灭道圣谛。善知俗谛。善知第一义谛。善知相谛。善知差别谛。善知成立谛。善知事谛。善知生谛。善知尽无生谛。善知入道智谛。善知一切菩萨地。次第成就谛。乃至善知如来智成就谛。此菩萨。随众生心乐令欢喜故。知俗谛通达一实相故。知第一义谛觉法自相共相故。知相谛了诸法分位差别故。知差别谛善分别蕴界处故。知成立谛觉身心苦恼故。知事谛觉诸趣生相续故。知生谛一切热恼毕竟灭故。知尽无生智谛出生无二故。知入道智谛正觉一切行相故。善知一切菩萨地。次第相续成就。乃至如来智成就谛。以信解智力知。非以究竟智力知。佛子。此菩萨摩诃萨。得如是诸谛智已。如实知一切有为法。虚妄诈伪。诳惑愚夫。菩萨尔时。于诸众生。转增大悲。生大慈光明。佛子。此菩萨摩诃萨。得如是智力。不舍一切众生。常求佛智。如实观一切有为行。前际后际。知从前际无明。有爱故生生死<a>流转</a>。于诸蕴宅。不能动出。增长苦聚。<a>无我</a>无寿者。无养育者。无更数取后趣身者。离我我所。如前际后际。亦如是。皆无所有。虚妄贪着。断尽出离。若有若无。皆如实知。佛子。此菩萨摩诃萨。复作是念。此诸凡夫。愚痴无智。甚为可愍。有无数身。已灭。今灭。当灭。如是尽灭。不能于身而生厌想。转更增长。机关苦事。随生死流。不能还返。于诸蕴宅。不求出离。不知忧畏四大毒蛇。不能拔出诸慢见箭。不能息灭贪恚痴火。不能破坏无明黑暗。不能干竭爱欲大海。不求十力大圣导师。入魔意稠林。于生死海中。为觉观波涛之所漂溺。佛子。此菩萨摩诃萨。复作是念。此诸众生。受如是苦。孤穷困迫。无救无依。无洲无舍。无导无目。无明覆翳。黑暗缠裹。我今为彼一切众生。修行福智助道之法。独一发心。不求伴侣。以是功德。令诸众生。毕竟清净。乃至获得如来十力。无碍智慧。佛子。此菩萨摩诃萨。以如是智慧。观察所修善根。皆为救护一切众生。利益一切众生。安乐一切众生。哀愍一切众生。成就一切众生。解脱一切众生。摄受一切众生。令一切众生。离诸苦恼。令一切众生。普得清净。令一切众生。悉皆调伏。令一切众生。入般涅槃。佛子。菩萨摩诃萨。住此第五难胜地。名为念者。不忘诸法故。名为智者。能善决了故。名为有趣者。知经意趣。次第连合故。名为惭愧者。自护护他故。名为坚固者。不舍戒行故。名为觉者。能观是处非处故。名为随智者。不随于他故。名为随慧者。善知义非义句差别故。名为<a>神通</a>者。善修<a>禅定</a>故。名为方便善巧者。能随世行故。名为无厌足者。善集福德故。名为不休息者。常求智慧故。名为不疲倦者。集大慈悲故。名为为他勤修者。欲令一切众生。入涅槃故。名为勤求不懈者。求如来力无畏不共法故。名为发意能<a>行者</a>。成就庄严佛土故。名为勤修种种善业者。能具足相好故。名为常勤修习者。求庄严佛身语意故。名为大尊重恭敬法者。于一切菩萨法师处。如教而行故。名为心无障碍者。以大方便。常行世间故。名为日夜远离余心者。常乐教化一切众生故。佛子。菩萨摩诃萨。如是勤修行时。以布施教化众生。以爱语利行同事。教化众生。示现色身。教化众生。演说诸法。教化众生。开示菩萨行。教化众生显示如来大威力。教化众生。示生死过患。教化众生。称赞如来智慧利益。教化众生。现大神通力。教化众生。以种种方便行。教化众生。佛子。此菩萨摩诃萨。能如是勤方便。教化众生。心恒相续。趣佛智慧。所作善根。无有退转。常勤修学殊胜行法。佛子。此菩萨摩诃萨。为利益众生故。世间技艺。靡不该习。所谓文字算数。图书印玺。地水火风。种种诸论。咸所通达。又善方药。疗治诸病。颠狂干消。鬼魅蛊毒。悉能除断。文笔赞咏。歌舞妓乐。戏笑谈说。悉善其事。国城村邑。宫宅园苑。泉流陂池。草树花药。凡所布列。咸得其宜。金银摩尼。真珠琉璃。螺贝璧玉。珊瑚等藏。悉知其处。出以示人。日月星宿。鸟鸣地震。夜梦吉凶。身相休咎。咸善观察。一无错谬。持戒入禅。神通无量。四无色等。及余一切世间之事。但于众生。不为损恼。为利益故。咸悉开示。渐令安住无上佛法</p>
<p>
	　　佛子。菩萨住是难胜地。以愿力故。得见多佛。所谓见多百佛。见多千佛。见多百千佛。乃至见多百千亿那由他佛。悉恭敬尊重。承事供养。衣服饮食。卧具汤药。一切资生。悉以奉施。亦以供养一切众僧。以此善根。回向阿耨多罗三藐三菩提。于诸佛所。恭敬听法。闻已受持。随力修行。复于彼诸佛法中。而得出家。既出家已。又更闻法。得陀罗尼。为闻持法师。住此地中。经于百劫。经于千劫。乃至无量百千亿那由他劫。所有善根。转更明净。佛子。譬如真金。以砗磲磨莹。转更明净。此地菩萨。所有善根。亦复如是。以方便慧。思惟观察。转更明净。佛子。菩萨住此难胜地。以方便智。成就功德。下地善根。所不能及。佛子。如日月星宿。宫殿光明。风力所持。不可沮坏。亦非余风所能倾动。此地菩萨。所有善根。亦复如是。以方便智。随逐观察。不可沮坏。亦非一切声闻独觉世间善根所能倾动。此菩萨。十波罗蜜中。禅波罗蜜偏多。余非不修。但随力随分。佛子。是名略说菩萨摩诃萨第五难胜地。菩萨住此地。多作兜率陀天王。于诸众生。所作自在。摧伏一切外道邪见。能令众生。住实谛中。布施爱语利行同事。如是一切诸所作业。皆不离念佛。不离念法。不离念僧。乃至不离念具足一切种。一切智智。复作是念。我当于众生中。为首。为胜为殊胜。为妙为微妙。为上为无上。乃至为一切智智依止者。此菩萨。若发勤精进。于一念顷。得千亿三昧。见千亿佛。知千亿佛神力。能动千亿佛世界。乃至示现千亿身。一一身。示千亿菩萨。以为眷属。若以菩萨殊胜愿力。自在示现。过于此数。百劫千劫。乃至百千亿那由他劫。不能数知。尔时金刚藏菩萨。欲重宣其义。而说颂曰</p>
<p>
	　　菩萨四地已清净思惟三世佛平等</p>
<p>
	　　戒心除疑道非道如是观察入五地</p>
<p>
	　　念处为弓根利箭正勤为马神足车</p>
<p>
	　　五力坚铠破怨敌勇健不退入五地</p>
<p>
	　　惭愧为衣觉分鬘净戒为香禅涂香</p>
<p>
	　　智慧方便妙庄严入总持林三昧苑</p>
<p>
	　　如意为足正念颈慈悲为眼智慧牙</p>
<p>
	　　人中师子无我吼破烦恼怨入五地</p>
<p>
	　　菩萨住此第五地转修胜上清净道</p>
<p>
	　　志求佛法不退转思念慈悲无厌倦</p>
<p>
	　　积集福智胜功德精勤方便观上地</p>
<p>
	　　佛力所加具念慧了知<a>四谛</a>皆如实</p>
<p>
	　　善知世谛胜义谛相谛差别成立谛</p>
<p>
	　　事谛生尽及道谛乃至如来无碍谛</p>
<p>
	　　如是观谛虽微妙未得无碍胜解脱</p>
<p>
	　　以此能生大功德是故超过世智慧</p>
<p>
	　　既观谛已知有为体性虚伪无坚实</p>
<p>
	　　得佛慈愍光明分为利众生求佛智</p>
<p>
	　　观诸有为先后际无明黑闇爱缠缚</p>
<p>
	　　流转迟回苦聚中无我无人无寿命</p>
<p>
	　　爱取为因受来苦欲求边际不可得</p>
<p>
	　　迷妄漂流无返期此等可愍我应度</p>
<p>
	　　蕴宅界蛇诸见箭心火猛炽痴闇重</p>
<p>
	　　爱河漂转不暇观<a>苦海</a>沦胥阙明导</p>
<p>
	　　如是知已勤精进所作皆为度众生</p>
<p>
	　　名为有念有慧者乃至觉解方便者</p>
<p>
	　　习行福智无厌足恭敬多闻不疲倦</p>
<p>
	　　国土相好皆庄严如是一切为众生</p>
<p>
	　　为欲教化诸世间善知书数印等法</p>
<p>
	　　亦复善解诸方药疗治众病悉令愈</p>
<p>
	　　文词歌舞皆巧妙宫宅园池悉安隐</p>
<p>
	　　宝藏非一咸示人利益无量众生故</p>
<p>
	　　日月星宿地震动乃至身相亦观察</p>
<p>
	　　四禅无色及神通为益世间皆显示</p>
<p>
	　　智者住此难胜地供那由佛亦听法</p>
<p>
	　　如以妙宝磨真金所有善根转明净</p>
<p>
	　　譬如星宿在虚空风力所持无损动</p>
<p>
	　　亦如莲华不着水如是大士行于世</p>
<p>
	　　住此多作兜率王能摧异道诸邪见</p>
<p>
	　　所修诸善为佛智愿得十力救众生</p>
<p>
	　　彼复修行大精进即时供养千亿佛</p>
<p>
	　　得定动刹亦复然愿力所作过于是</p>
<p>
	　　如是第五难胜地人中最上真实道</p>
<p>
	　　我以种种方便力为诸佛子宣说竟</p>
		

	
	

		</div></div><hr><script charset='utf-8' src='../../js/footer.js'></script></body></html>