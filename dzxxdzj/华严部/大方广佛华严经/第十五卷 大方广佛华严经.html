<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十五卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十五卷 大方广佛华严经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十五卷 <a>大方广佛华严经</a></strong></p>
<p>
	　　于阗国<a>三藏</a>实叉难陀奉制译</p>
<p>
	　　贤首品第十二之二</p>
<p>
	　　有胜三昧名安乐能普救度诸群生</p>
<p>
	　　放大光明不思议令其见者悉调伏</p>
<p>
	　　所放光明名善现若有众生遇此光</p>
<p>
	　　必令获益不唐捐因是得成无上智</p>
<p>
	　　彼光示现于诸佛示法示僧示正道</p>
<p>
	　　亦示佛塔及形像是故得成此光明</p>
<p>
	　　又放光明名照耀映蔽一切诸天光</p>
<p>
	　　所有闇障靡不除普为众生作<a>饶益</a></p>
<p>
	　　此光<a>觉悟</a>一切众令执灯明供养佛</p>
<p>
	　　以灯供养诸佛故得成世中无上灯</p>
<p>
	　　然诸油灯及酥灯亦然种种诸明炬</p>
<p>
	　　众香妙药上宝烛以是供佛获此光</p>
<p>
	　　又放光明名济度此光能觉一切众</p>
<p>
	　　令其普发大誓心度脱欲海诸群生</p>
<p>
	　　若能普发大誓心度脱欲海诸群生</p>
<p>
	　　则能越度四瀑流示导无忧<a>解脱</a>城</p>
<p>
	　　于诸行路大水处造立桥梁及船筏</p>
<p>
	　　毁呰有为赞寂静是故得成此光明</p>
<p>
	　　又放光明名灭爱此光能觉一切众</p>
<p>
	　　令其舍离于五欲专思解脱妙法味</p>
<p>
	　　若能舍离于五欲专思解脱妙法味</p>
<p>
	　　则能以佛<a>甘露</a>雨普灭<a>世间</a>诸渴爱</p>
<p>
	　　惠施池井及泉流专求无上菩提道</p>
<p>
	　　毁呰五欲赞<a>禅定</a>是故得成此光明</p>
<p>
	　　又放光明名<a>欢喜</a>此光能觉一切众</p>
<p>
	　　令其爱慕佛菩提发心愿证无师道</p>
<p>
	　　造立如来大悲像众相庄严坐华座</p>
<p>
	　　恒叹最胜诸功德是故得成此光明</p>
<p>
	　　又放光明名爱乐此光能觉一切众</p>
<p>
	　　令其心乐于诸佛及以乐法乐众僧</p>
<p>
	　　若常心乐于诸佛及以乐法乐众僧</p>
<p>
	　　则在如来众会中逮成无上深法忍</p>
<p>
	　　开悟众生无有量普使念<a>佛法</a>僧宝</p>
<p>
	　　及示发心功<a>德行</a>是故得成此光明</p>
<p>
	　　又放光明名福聚此光能觉一切众</p>
<p>
	　　令行种种无量施以此愿求无上道</p>
<p>
	　　设大施会无遮限有来求者皆满足</p>
<p>
	　　不令其心有所乏是故得成此光明</p>
<p>
	　　又放光明名具智此光能觉一切众</p>
<p>
	　　令于一法一念中悉解无量诸法门</p>
<p>
	　　为诸众生分别法及以决了真实义</p>
<p>
	　　善<a>说法</a>义无亏减是故得成此光明</p>
<p>
	　　又放光明名慧灯此光能觉一切众</p>
<p>
	　　令知众生性空寂一切诸法无所有</p>
<p>
	　　演说诸法空无主如幻如焰水中月</p>
<p>
	　　乃至犹如梦影像是故得成此光明</p>
<p>
	　　又放光名法<a>自在</a>此光能觉一切众</p>
<p>
	　　令得无尽陀罗尼悉持一切诸佛法</p>
<p>
	　　恭敬供养持法者给侍守护诸贤圣</p>
<p>
	　　以种种法施众生是故得成此光明</p>
<p>
	　　又放光明名能舍此光觉悟悭众生</p>
<p>
	　　令知财宝悉非常恒乐惠施心无著</p>
<p>
	　　悭心难调而能调解财如梦如浮云</p>
<p>
	　　增长惠施清净心是故得成此光明</p>
<p>
	　　又放光明名除热此光能觉毁禁者</p>
<p>
	　　普使受持清净戒发心愿证无师道</p>
<p>
	　　劝引众生受持戒十善业道悉清净</p>
<p>
	　　又令发向菩提心是故得成此光明</p>
<p>
	　　又放光明名忍严此光觉悟嗔恚者</p>
<p>
	　　令彼除嗔离我慢常乐忍辱柔和法</p>
<p>
	　　众生暴恶难可忍为菩提故心不动</p>
<p>
	　　常乐称扬忍功德是故得成此光明</p>
<p>
	　　又放光明名勇猛此光觉悟懒堕者</p>
<p>
	　　令彼常于三宝中恭敬供养无疲厌</p>
<p>
	　　若彼常于三宝中恭敬供养无疲厌</p>
<p>
	　　则能超出四魔境速成无上佛菩提</p>
<p>
	　　劝化众生令进策常勤供养于三宝</p>
<p>
	　　法欲灭时专守护是故得成此光明</p>
<p>
	　　又放光明名寂静此光能觉乱意者</p>
<p>
	　　令其远离贪恚痴心不动摇而正定</p>
<p>
	　　舍离一切恶知识无义谈说杂染行</p>
<p>
	　　赞叹禅定阿兰若是故得成此光明</p>
<p>
	　　又放光明名慧严此光觉悟愚迷者</p>
<p>
	　　令其证谛解缘起诸根智慧悉通达</p>
<p>
	　　若能证谛解缘起诸根智慧悉通达</p>
<p>
	　　则得日灯三昧法智慧光明成佛果</p>
<p>
	　　国财及己皆能舍为菩提故求<a>正法</a></p>
<p>
	　　闻已专勤为众说是故得成此光明</p>
<p>
	　　又放光明名佛慧此光觉悟诸含识</p>
<p>
	　　令见无量无边佛各各坐宝莲华上</p>
<p>
	　　赞佛威德及解脱说佛自在无有量</p>
<p>
	　　显示佛力及<a>神通</a>是故得成此光明</p>
<p>
	　　又放光明名<a>无畏</a>此光照触恐怖者</p>
<p>
	　　非人所持诸毒害一切皆令疾除灭</p>
<p>
	　　能于众生施无畏遇有恼害皆劝止</p>
<p>
	　　拯济厄难孤穷者以是得成此光明</p>
<p>
	　　又放光明名安隐此光能照疾病者</p>
<p>
	　　令除一切诸苦痛悉得正定三昧乐</p>
<p>
	　　施以良药救众患妙宝延命香涂体</p>
<p>
	　　酥油乳蜜充饮食以是得成此光明</p>
<p>
	　　又放光明名见佛此光觉悟将没者</p>
<p>
	　　令随忆念见如来命终得生其净国</p>
<p>
	　　见有临终劝<a>念佛</a>又示尊像令瞻敬</p>
<p>
	　　俾于佛所深归仰是故得成此光明</p>
<p>
	　　又放光明名乐法此光能觉一切众</p>
<p>
	　　令于正法常欣乐听闻演说及书写</p>
<p>
	　　法欲尽时能演说令求法者意充满</p>
<p>
	　　于法爱乐勤<a>修行</a>是故得成此光明</p>
<p>
	　　又放光明名妙音此光开悟诸<a>菩萨</a></p>
<p>
	　　能令<a>三界</a>所有声闻者皆是如来音</p>
<p>
	　　以大音声称赞佛及施铃铎诸音乐</p>
<p>
	　　普使世间闻佛音是故得成此光明</p>
<p>
	　　又放光名施甘露此光开悟一切众</p>
<p>
	　　令舍一切放逸行具足修习诸功德</p>
<p>
	　　说有为法非安隐无量苦恼悉充遍</p>
<p>
	　　恒乐称扬寂灭乐是故得成此光明</p>
<p>
	　　又放光明名最胜此光开悟一切众</p>
<p>
	　　令于佛所普听闻戒定智慧增上法</p>
<p>
	　　常乐称扬一切佛胜戒胜定<a>殊胜</a>慧</p>
<p>
	　　如是为求无上道是故得成此光明</p>
<p>
	　　又放光明名宝严此光能觉一切众</p>
<p>
	　　令得宝藏无穷尽以此供养诸如来</p>
<p>
	　　以诸种种上妙宝奉施于佛及佛塔</p>
<p>
	　　亦以惠施诸贫乏是故得成此光明</p>
<p>
	　　又放光明名香严此光能觉一切众</p>
<p>
	　　令其闻者悦可意决定当成佛功德</p>
<p>
	　　人天妙香以涂地供养一切最胜主</p>
<p>
	　　亦以造塔及佛像是故得成此光明</p>
<p>
	　　又放光名杂庄严宝幢幡盖无央数</p>
<p>
	　　焚香散华奏众乐城邑内外皆充满</p>
<p>
	　　本以微妙妓乐音众香妙华幢盖等</p>
<p>
	　　种种庄严供养佛是故得成此光明</p>
<p>
	　　又放光明名严洁令地平坦犹如掌</p>
<p>
	　　庄严佛塔及其处是故得成此光明</p>
<p>
	　　又放光明名大云能起香云雨香水</p>
<p>
	　　以水洒塔及庭院是故得成此光明</p>
<p>
	　　又放光明名严具令裸形者得上服</p>
<p>
	　　严身妙物而为施是故得成此光明</p>
<p>
	　　又放光明名上味能令饥者获美食</p>
<p>
	　　种种珍馔而为施是故得成此光明</p>
<p>
	　　又放光明名大财令贫乏者获宝藏</p>
<p>
	　　以无尽物施三宝是故得成此光明</p>
<p>
	　　又放光名眼清净能令盲者见众色</p>
<p>
	　　以灯施佛及佛塔是故得成此光明</p>
<p>
	　　又放光名耳清净能令聋者悉善听</p>
<p>
	　　鼓乐娱佛及佛塔是故得成此光明</p>
<p>
	　　又放光名鼻清净昔未闻香皆得闻</p>
<p>
	　　以香施佛及佛塔是故得成此光明</p>
<p>
	　　又放光名舌清净能以美音称赞佛</p>
<p>
	　　永除粗恶不善语是故得成此光明</p>
<p>
	　　又放光名身清净诸根缺者令具足</p>
<p>
	　　以身<a>礼佛</a>及佛塔是故得成此光明</p>
<p>
	　　又放光名意清净令失心者得<a>正念</a></p>
<p>
	　　修行三昧悉自在是故得成此光明</p>
<p>
	　　又放光名色清净令见难思诸佛色</p>
<p>
	　　以众妙色庄严塔是故得成此光明</p>
<p>
	　　又放光名声清净令知声性本空寂</p>
<p>
	　　观声缘起如谷响是故得成此光明</p>
<p>
	　　又放光名香清净令诸臭秽悉香洁</p>
<p>
	　　香水洗塔菩提树是故得成此光明</p>
<p>
	　　又放光名味清净能除一切味中毒</p>
<p>
	　　恒供佛僧及父母是故得成此光明</p>
<p>
	　　又放光名触清净能令恶触皆柔软</p>
<p>
	　　戈鋋剑戟从空雨皆令变作妙华鬘</p>
<p>
	　　以昔曾于道路中涂香散华布衣服</p>
<p>
	　　迎送如来令蹈上是故今获光如是</p>
<p>
	　　又放光名法清净能令一切诸毛孔</p>
<p>
	　　悉演妙法不思议众生听者咸欣悟</p>
<p>
	　　因缘所生无有生诸佛法身非是身</p>
<p>
	　　法性<a>常住</a>如<a>虚空</a>以说其义光如是</p>
<p>
	　　如是等比光明门如恒河沙无限数</p>
<p>
	　　悉从大仙毛孔出一一作业各差别</p>
<p>
	　　如一毛孔所放光无量无数如恒沙</p>
<p>
	　　一切毛孔悉亦然此是大仙三昧力</p>
<p>
	　　如其本行所得光随彼宿缘同<a>行者</a></p>
<p>
	　　今放光明故如是此是大仙智自在</p>
<p>
	　　往昔同修于福业及有爱乐能<a>随喜</a></p>
<p>
	　　见其所作亦复然彼于此光咸得见</p>
<p>
	　　若有自修众福业供养诸佛无央数</p>
<p>
	　　于佛功德常愿求是此光明所开觉</p>
<p>
	　　譬如生盲不见日非为无日出世间</p>
<p>
	　　诸有目者悉明见各随所务修其业</p>
<p>
	　　大士光明亦如是有智慧者皆悉见</p>
<p>
	　　凡夫邪信劣解人于此光明莫能睹</p>
<p>
	　　摩尼宫殿及辇乘妙宝灵香以涂莹</p>
<p>
	　　有福德者自然备非无德者所能处</p>
<p>
	　　大士光明亦如是有深智者咸照触</p>
<p>
	　　邪信劣解凡愚人无有能见此光明</p>
<p>
	　　若有闻此光差别能生清净深信解</p>
<p>
	　　永断一切诸疑网速成无上切德幢</p>
<p>
	　　有胜三昧能出现眷属庄严皆自在</p>
<p>
	　　一切十方诸国土佛子众会无伦匹</p>
<p>
	　　有妙莲华光庄严量等三千大千界</p>
<p>
	　　其身端坐悉充满是此三昧神通力</p>
<p>
	　　复有十刹微尘数妙好莲华所围绕</p>
<p>
	　　诸佛子众于中坐住此三昧威神力</p>
<p>
	　　宿世成就善因缘具足修行佛功德</p>
<p>
	　　此等众生绕菩萨悉共合掌观无厌</p>
<p>
	　　譬如明月在星中菩萨处众亦复然</p>
<p>
	　　大士所行法如是入此三昧威神力</p>
<p>
	　　如于一方所示现诸佛子众共围绕</p>
<p>
	　　一切方中悉如是住此三昧威神力</p>
<p>
	　　有胜三昧名方网菩萨住此广开示</p>
<p>
	　　一切方中普现身或现入定或从出</p>
<p>
	　　或于东方入正定而于西方从定出</p>
<p>
	　　或于西方入正定而于东方从定出</p>
<p>
	　　或于余方入正定而于余方从定出</p>
<p>
	　　如是入出遍十方是名菩萨三昧力</p>
<p>
	　　尽于东方诸国土所有如来无数量</p>
<p>
	　　悉现其前普亲近住于三昧寂不动</p>
<p>
	　　而于西方诸世界一切诸佛如来所</p>
<p>
	　　皆现从于三昧起广修无量诸供养</p>
<p>
	　　尽于西方诸国土所有如来无数量</p>
<p>
	　　悉现其前普亲近住于三昧寂不动</p>
<p>
	　　而于东方诸世界一切诸佛如来所</p>
<p>
	　　皆现从于三昧起广修无量诸供养</p>
<p>
	　　如是十方诸世界菩萨悉入无有余</p>
<p>
	　　或现三昧寂不动或现恭敬供养佛</p>
<p>
	　　于眼根中入正定于色尘中从定出</p>
<p>
	　　示现色性不思议一切<a>天人</a>莫能知</p>
<p>
	　　于色尘中入正定于眼起定心不乱</p>
<p>
	　　说眼无生无有起性空寂灭无所作</p>
<p>
	　　于耳根中入正定于声尘中从定出</p>
<p>
	　　分别一切语言音诸天世人莫能知</p>
<p>
	　　于声尘中入正定于耳起定心不乱</p>
<p>
	　　说耳无生无有起性空寂灭无所作</p>
<p>
	　　于鼻根中入正定于香尘中从定出</p>
<p>
	　　普得一切上妙香诸天世人莫能知</p>
<p>
	　　于香尘中入正定于鼻起定心不乱</p>
<p>
	　　说鼻无生无有起性空寂灭无所作</p>
<p>
	　　于舌根中入正定于味尘中从定出</p>
<p>
	　　普得一切诸上味诸天世人莫能知</p>
<p>
	　　于味尘中入正定于舌起定心不乱</p>
<p>
	　　说舌无生无有起性空寂灭无所作</p>
<p>
	　　于身根中入正定于触尘中从定出</p>
<p>
	　　善能分别一切触诸天世人莫能知</p>
<p>
	　　于触尘中入正定于身起定心不乱</p>
<p>
	　　说身无生无有起性空寂灭无所作</p>
<p>
	　　于意根中入正定于法尘中从定出</p>
<p>
	　　分别一切诸<a>法相</a>诸天世人莫能知</p>
<p>
	　　于法尘中入正定从意起定心不乱</p>
<p>
	　　说意无生无有起性空寂灭无所作</p>
<p>
	　　童子身中入正定壮年身中从定出</p>
<p>
	　　壮年身中入正定老年身中从定出</p>
<p>
	　　老年身中入正定善女身中从定出</p>
<p>
	　　善女身中入正定善男身中从定出</p>
<p>
	　　善男身中入正定<a>比丘尼</a>身从定出</p>
<p>
	　　<a>比丘</a>尼身入正定比丘身中从定出</p>
<p>
	　　比丘身中入正定学无学身从定出</p>
<p>
	　　学无学身入正定辟支佛身从定出</p>
<p>
	　　辟支佛身入正定现如来身从定出</p>
<p>
	　　于如来身入正定诸天身中从定出</p>
<p>
	　　诸天身中入正定大龙身中从定出</p>
<p>
	　　大龙身中入正定夜叉身中从定出</p>
<p>
	　　夜叉身中入正定鬼神身中从定出</p>
<p>
	　　鬼神身中入正定一毛孔中从定出</p>
<p>
	　　一毛孔中入正定一切毛孔从定出</p>
<p>
	　　一切毛孔入正定一毛端头从定出</p>
<p>
	　　一毛端头入正定一微尘中从定出</p>
<p>
	　　一微尘中入正定一切尘中从定出</p>
<p>
	　　一切尘中入正定金刚地中从定出</p>
<p>
	　　金刚地中入正定摩尼树上从定出</p>
<p>
	　　摩尼树上入正定<a>佛光</a>明中从定出</p>
<p>
	　　佛光明中入正定于河海中从定出</p>
<p>
	　　于河海中入正定于火大中从定出</p>
<p>
	　　于火大中入正定于风起定心不乱</p>
<p>
	　　于风大中入正定于地大中从定出</p>
<p>
	　　于地大中入正定于天宫殿从定出</p>
<p>
	　　于天宫殿入正定于空起定心不乱</p>
<p>
	　　是名无量功德者三昧自在难思议</p>
<p>
	　　十方一切诸如来于无量劫说不尽</p>
<p>
	　　一切如来咸共说众生业报难思议</p>
<p>
	　　诸龙变化佛自在菩萨神力亦难思</p>
<p>
	　　欲以譬谕而显示终无有谕能谕此</p>
<p>
	　　然诸智慧聪达人因于譬故解其义</p>
<p>
	　　声闻心住八解脱所有变现皆自在</p>
<p>
	　　能以一身现多身复以多身为一身</p>
<p>
	　　于虚空中入火定行住坐卧悉在空</p>
<p>
	　　身上出水身下火身上出火身下水</p>
<p>
	　　如是皆于一念中种种自在无边量</p>
<p>
	　　彼不具足大慈悲不为众生求佛道</p>
<p>
	　　尚能现此难思事况大饶益自在力</p>
<p>
	　　譬如日月游虚空影像普遍于十方</p>
<p>
	　　泉池陂泽器中水众宝河海靡不现</p>
<p>
	　　菩萨色像亦复然十方普现不思议</p>
<p>
	　　此皆三昧自在法唯有如来能证了</p>
<p>
	　　如净水中四兵像各各别异无交杂</p>
<p>
	　　剑戟弧矢类甚多铠胄车舆非一种</p>
<p>
	　　随其所有相差别莫不皆于水中现</p>
<p>
	　　而水本自无分别菩萨三昧亦如是</p>
<p>
	　　海中有神名善音其音普顺海众生</p>
<p>
	　　所有语言皆辩了令彼一切悉欢悦</p>
<p>
	　　彼神具有贪恚痴犹能善解一切音</p>
<p>
	　　况复总持自在力而不能令众欢喜</p>
<p>
	　　有一妇人名辩才父母求天而得生</p>
<p>
	　　若有离恶乐真实入彼身中生妙辩</p>
<p>
	　　彼有贪欲嗔恚痴犹能随行与辩才</p>
<p>
	　　何况菩萨具智慧而不能与众生益</p>
<p>
	　　譬如幻师知幻法能现种种无量事</p>
<p>
	　　须臾示作日月岁城邑丰饶大安乐</p>
<p>
	　　幻师具有贪恚痴犹能幻力悦世间</p>
<p>
	　　况复禅定解脱力而不能令众欢喜</p>
<p>
	　　天阿修罗斗战时修罗败衂而退走</p>
<p>
	　　兵仗车舆及徒旅一时窜匿莫得见</p>
<p>
	　　彼有贪欲嗔恚痴尚能变化不思议</p>
<p>
	　　况住神通无畏法云何不能现自在</p>
<p>
	　　释提桓因有象王彼知天主欲行时</p>
<p>
	　　自化作头三十三一一六牙皆具足</p>
<p>
	　　一一牙上七池水清净香洁湛然满</p>
<p>
	　　一一清净池水中各七莲华妙严饰</p>
<p>
	　　彼诸严饰莲华上各各有七天玉女</p>
<p>
	　　悉善技艺奏众乐而与帝释相娱乐</p>
<p>
	　　彼象或复舍本形自化其身同诸天</p>
<p>
	　　威仪进止悉齐等有此变现神通力</p>
<p>
	　　彼有贪欲嗔恚痴尚能现此诸神通</p>
<p>
	　　何况具足方便智而于诸定不自在</p>
<p>
	　　如阿修罗变作身蹈金刚际海中立</p>
<p>
	　　海水至深仅其半首共须弥正齐等</p>
<p>
	　　彼有贪欲嗔恚痴尚能现此大神通</p>
<p>
	　　况伏魔怨照世灯而无自在威神力</p>
<p>
	　　天阿修罗共战时帝释神力难思议</p>
<p>
	　　随阿修罗军众数现身等彼而与敌</p>
<p>
	　　诸阿修罗发是念释提桓因来向我</p>
<p>
	　　必取我身五种缚由是彼众悉忧悴</p>
<p>
	　　帝释现身有千眼手持金刚出火焰</p>
<p>
	　　被甲持杖极威严修罗望见咸退伏</p>
<p>
	　　彼以微小福德力犹能摧破大怨敌</p>
<p>
	　　何况救度一切者具足功德不自在</p>
<p>
	　　忉利天中有天鼓从天业报而生得</p>
<p>
	　　知诸天众放逸时空中自然出此音</p>
<p>
	　　一切五欲悉无常如水聚沫性虚伪</p>
<p>
	　　诸有如梦如阳焰亦如浮云水中月</p>
<p>
	　　放逸为怨为苦恼非甘露道<a>生死</a>径</p>
<p>
	　　若有作诸放逸行入于死灭大鱼口</p>
<p>
	　　世间所有众苦本一切<a>圣人</a>皆厌患</p>
<p>
	　　五欲功德灭坏性汝应爱乐真实法</p>
<p>
	　　三十三天闻此音悉共来升善法堂</p>
<p>
	　　帝释为说微妙法咸令顺寂除贪爱</p>
<p>
	　　彼音无形不可见犹能利益诸天众</p>
<p>
	　　况随心乐现色身而不济度诸群生</p>
<p>
	　　天阿修罗共斗时诸天福德殊胜力</p>
<p>
	　　天鼓出音告其众汝等宜应勿忧怖</p>
<p>
	　　诸天闻此所告音悉除忧畏增益力</p>
<p>
	　　时阿修罗心震惧所将兵众咸退走</p>
<p>
	　　甘露妙定如天鼓恒出降魔寂静音</p>
<p>
	　　大悲哀愍救一切普使众生灭烦恼</p>
<p>
	　　帝释普应诸天女九十有二那由他</p>
<p>
	　　令彼各各心自谓天王独与我娱乐</p>
<p>
	　　如天女中身普应善法堂内亦如是</p>
<p>
	　　能于一念现神通悉至其前为说法</p>
<p>
	　　帝释具有贪恚痴能令眷属悉欢喜</p>
<p>
	　　况大方便神通力而不能令一切悦</p>
<p>
	　　他化自在六天王于欲界中得自在</p>
<p>
	　　以业惑苦为罥网系缚一切诸凡夫</p>
<p>
	　　彼有贪欲嗔恚痴犹于众生得自在</p>
<p>
	　　况具十种自在力而不能令众同行</p>
<p>
	　　三千世界大梵王一切梵天所住处</p>
<p>
	　　悉能现身于彼坐演畅微妙<a>梵音</a>声</p>
<p>
	　　彼住世间梵道中禅定神通尚如意</p>
<p>
	　　况出世间无有上于禅解脱不自在</p>
<p>
	　　摩醯首罗智自在大海龙王降雨时</p>
<p>
	　　悉能分别数其滴于一念中皆辨了</p>
<p>
	　　无量亿劫勤修学得是无上菩提智</p>
<p>
	　　云何不于一念中普知一切众生心</p>
<p>
	　　众生业报不思议为大风力起世间</p>
<p>
	　　巨海诸山天宫殿众宝光明万物种</p>
<p>
	　　亦能兴云降大雨亦能散灭诸云气</p>
<p>
	　　亦能成熟一切谷亦能安乐诸群生</p>
<p>
	　　风不能学波罗蜜亦不<a>学佛</a>诸功德</p>
<p>
	　　犹成不可思议事何况具足诸愿者</p>
<p>
	　　男子女人种种声一切鸟兽诸音声</p>
<p>
	　　大海川流雷震声皆能称悦众生意</p>
<p>
	　　况复知声性如响逮得无碍妙辩才</p>
<p>
	　　普应众生而说法而不能令世间喜</p>
<p>
	　　海有希奇殊特法能为一切平等印</p>
<p>
	　　众生宝物及川流普悉包容无所拒</p>
<p>
	　　无尽禅定解脱者为平等印亦如是</p>
<p>
	　　福德智慧诸妙行一切普修无厌足</p>
<p>
	　　大海龙王游戏时普于诸处得自在</p>
<p>
	　　兴云充遍四天下其云种种庄严色</p>
<p>
	　　第六他化自在天于彼云色如真金</p>
<p>
	　　化乐天上赤珠色兜率陀天霜雪色</p>
<p>
	　　夜摩天上琉璃色三十三天码瑙色</p>
<p>
	　　四王天上玻璃色大海水上金刚色</p>
<p>
	　　紧那罗中妙香色诸龙住处莲华色</p>
<p>
	　　夜叉住处白鹅色阿修罗中山石色</p>
<p>
	　　郁单越处金焰色阎浮提中青宝色</p>
<p>
	　　余二天下杂庄严随众所乐而应之</p>
<p>
	　　又复他化自在天云中电耀如日光</p>
<p>
	　　化乐天上如月光兜率天上阎浮金</p>
<p>
	　　夜摩天上珂雪色三十三天金焰色</p>
<p>
	　　四王天上众宝色大海之中赤珠色</p>
<p>
	　　紧那罗界琉璃色龙王住处宝藏色</p>
<p>
	　　夜叉所住玻璃色阿修罗中码瑙色</p>
<p>
	　　郁单越境火珠色阎浮提中帝青色</p>
<p>
	　　余二天下杂庄严如云色相电亦然</p>
<p>
	　　他化雷震如梵音化乐天中大鼓音</p>
<p>
	　　兜率天上歌唱音夜摩天上天女音</p>
<p>
	　　于彼三十三天上如紧那罗种种音</p>
<p>
	　　护世四王诸天所如乾闼婆所出音</p>
<p>
	　　海中两山相击声紧那罗中箫笛声</p>
<p>
	　　诸龙城中频伽声夜叉住处龙女声</p>
<p>
	　　阿修罗中天鼓声于人道中海潮声</p>
<p>
	　　他化自在雨妙香种种杂华为庄严</p>
<p>
	　　化乐天雨多罗华曼陀罗华及泽香</p>
<p>
	　　兜率天上雨摩尼具足种种宝庄严</p>
<p>
	　　髻中宝珠如月光上妙衣服真金色</p>
<p>
	　　夜摩中雨幢幡盖华鬘涂香妙严具</p>
<p>
	　　赤真珠色上好衣及以种种众妓乐</p>
<p>
	　　三十三天如意珠坚黑沉水栴<a>檀香</a></p>
<p>
	　　郁金鸡罗多摩等妙华香水相杂雨</p>
<p>
	　　护世城中雨美膳色香味具增长力</p>
<p>
	　　亦雨难思众妙宝悉是龙王之所作</p>
<p>
	　　又复于彼大海中注雨不断如车轴</p>
<p>
	　　复雨无尽大宝藏亦雨种种庄严宝</p>
<p>
	　　紧那罗界雨璎珞众色莲华衣及宝</p>
<p>
	　　婆利师迦末利香种种乐音皆具足</p>
<p>
	　　诸龙城中雨赤珠夜叉城内光摩尼</p>
<p>
	　　阿修罗中雨兵仗摧伏一切诸怨敌</p>
<p>
	　　郁单越中雨璎珞亦雨无量上妙华</p>
<p>
	　　弗婆瞿耶二天下悉雨种种庄严具</p>
<p>
	　　阎浮提雨清净水微细悦泽常应时</p>
<p>
	　　长养众华及果药成熟一切诸苗稼</p>
<p>
	　　如是无量妙庄严种种云电及雷雨</p>
<p>
	　　龙王自在悉能作而身不动无分别</p>
<p>
	　　彼于世界海中住尚能现此难思力</p>
<p>
	　　况入法海具功德而不能为大神变</p>
<p>
	　　彼诸菩萨解脱门一切譬谕无能显</p>
<p>
	　　我今以此诸譬谕略说于其自在力</p>
<p>
	　　第一智慧广大慧真实智慧无边慧</p>
<p>
	　　胜慧及以殊胜慧如是法门今已说</p>
<p>
	　　此法希有甚奇特若人闻已能忍可</p>
<p>
	　　能信能受能赞说如是所作甚为难</p>
<p>
	　　世间一切诸凡夫信是法者甚难得</p>
<p>
	　　若有勤修清净福以昔因力乃能信</p>
<p>
	　　一切世界诸群生少有欲求声闻乘</p>
<p>
	　　求独觉者转复少趣大乘者甚难遇</p>
<p>
	　　趣大乘者犹为易能信此法倍更难</p>
<p>
	　　况复持诵为人说<a>如法</a>修行真实解</p>
<p>
	　　有以三千大千界顶戴一劫身不动</p>
<p>
	　　彼之所作未为难信是法者乃为难</p>
<p>
	　　有以手擎十佛刹尽于一劫空中住</p>
<p>
	　　彼之所作未为难能信此法乃为难</p>
<p>
	　　十刹尘数众生所悉施乐具经一劫</p>
<p>
	　　彼之福德未为胜信此法者为最胜</p>
<p>
	　　十刹尘数如来所悉皆承事尽一劫</p>
<p>
	　　若于此品能诵持其福最胜过于彼</p>
<p>
	　　时贤首菩萨。说此偈已。十方世界。六返震动。魔宫隐蔽。恶道休息。十方诸佛。普现其前。各以右手。而摩其顶。同声赞言。善哉善哉。快说此法。我等一切悉皆随喜</p>
		

	
	

		</div></div><hr><script charset='utf-8' src='../../js/footer.js'></script></body></html>