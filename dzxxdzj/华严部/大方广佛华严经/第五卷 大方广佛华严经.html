<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 大方广佛华严经</center></div><div class='fo'><center>经文出处:来自无量光明网</center><br/><br>
			<p>
	　　<strong>第五卷 <a>大方广佛华严经</a></strong></p>
<p>
	　　于阗国<a>三藏</a>实叉难陀奉制译</p>
<p>
	　　世主妙严品第一之五</p>
<p>
	　　复次<a>普贤菩萨</a>摩诃萨。入不思议<a>解脱</a>门方便海。入如来功德海。所谓。有解脱门。名严净一切佛国土调伏众生令究竟出离。有解脱门。名普诣一切如来所修具足功德境界。有解脱门。名安立一切<a>菩萨</a>地诸大愿海。有解脱门。名普现法界微尘数无量身。有解脱门。名演说遍一切国土不可思议数差别名。有解脱门。名一切微尘中悉现无边诸菩萨<a>神通</a>境界。有解脱门。名一念中现三世劫成坏事。有解脱门。名示现一切菩萨诸根海各入自境界。有解脱门。名能以神通力化现种种身遍无边法界。有解脱门。名显示一切菩萨<a>修行</a>法次第门入一切智广大方便。尔时普贤菩萨摩诃萨。以自功德。复承如来威神之力。普观一切众会海已。即说颂言</p>
<p>
	　　佛所庄严广大刹等于一切微尘数</p>
<p>
	　　清净佛子悉满中雨不思议最妙法</p>
<p>
	　　如于此会见佛坐一切尘中悉如是</p>
<p>
	　　佛身无去亦无来所有国土皆明现</p>
<p>
	　　显示菩萨所修行无量趣地诸方便</p>
<p>
	　　及说难思真实理令诸佛子入法界</p>
<p>
	　　出生化佛如尘数普应群生心所欲</p>
<p>
	　　入深法界方便门广大无边悉开演</p>
<p>
	　　如来名号等<a>世间</a>十方国土悉充遍</p>
<p>
	　　一切方便无空过调伏众生皆离垢</p>
<p>
	　　佛于一切微尘中示现无边大神力</p>
<p>
	　　悉坐道场能演说如佛往昔菩提行</p>
<p>
	　　三世所有广大劫佛念念中皆示现</p>
<p>
	　　彼诸成坏一切事不思议智无不了</p>
<p>
	　　佛子众会广无限欲共测量诸佛地</p>
<p>
	　　诸<a>佛法</a>门无有边能悉了知甚为难</p>
<p>
	　　佛如<a>虚空</a>无分别等真法界无所依</p>
<p>
	　　化现周行靡不至悉坐道场成正觉</p>
<p>
	　　佛以妙音广宣畅一切诸地皆明了</p>
<p>
	　　普现一一众生前尽与如来平等法</p>
<p>
	　　复次净德妙光菩萨摩诃萨。得遍往十方菩萨众会庄严道场解脱门。普德最胜灯光照菩萨摩诃萨。得一念中现无尽成正觉门<a>教化</a>成熟不思议众生界解脱门。普光师子幢菩萨摩诃萨。得修习菩萨福德庄严出生一切佛国土解脱门。普宝焰妙光菩萨摩诃萨。得观察佛神通境界无迷惑解脱门。普音功德海幢菩萨摩诃萨。得于一众会道场中示现一切佛土庄严解脱门。普智光照如来境菩萨摩诃萨。得随逐如来观察甚深广大法界藏解脱门。普清净无尽福威光菩萨摩诃萨。得普入一切世间行出生菩萨无边行门解脱门。普相最胜光菩萨摩诃萨。得能于无相法界中出现一切诸佛境界解脱门。尔时净德妙光菩萨摩诃萨。承佛威力。普观一切菩萨解脱门海已。即说颂言</p>
<p>
	　　十方所有诸国土一<a>刹那</a>中悉严净</p>
<p>
	　　以妙音声转法轮普遍世间无与等</p>
<p>
	　　如来境界无边际一念法界悉充满</p>
<p>
	　　一一尘中建道场悉证菩提起神变</p>
<p>
	　　<a>世尊</a>往昔修诸行经于百千无量劫</p>
<p>
	　　一切佛刹皆庄严出现无碍如虚空</p>
<p>
	　　佛神通力无限量充满无边一切劫</p>
<p>
	　　假使经于无量劫念念观察无疲厌</p>
<p>
	　　汝应观佛神通境十方国土皆严净</p>
<p>
	　　一切于此悉现前念念不同无量种</p>
<p>
	　　观佛百千无量劫不得一毛之分限</p>
<p>
	　　如来无碍方便门此光普照难思刹</p>
<p>
	　　如来往劫在世间承事无边诸佛海</p>
<p>
	　　是故一切如川骛咸来供养世所尊</p>
<p>
	　　如来出现遍十方一一尘中无量土</p>
<p>
	　　其中境界皆无量悉住无边无尽劫</p>
<p>
	　　佛于曩劫为众生修习无边大悲海</p>
<p>
	　　随诸众生入<a>生死</a>普化众会令清净</p>
<p>
	　　佛住真<a>如法</a>界藏无相无形离诸垢</p>
<p>
	　　众生观见种种身一切苦难皆消灭</p>
<p>
	　　复次海月光大明菩萨摩诃萨。得出生菩萨诸地诸波罗蜜教化众生及严净一切佛国土方便解脱门。云音海光离垢藏菩萨摩诃萨。得念念中普入法界种种差别处解脱门。智生宝髻菩萨摩诃萨。得不可思议劫于一切众生前现清净大功德解脱门。功德<a>自在</a>王净光菩萨摩诃萨。得普见十方一切菩萨初诣道场时种种庄严解脱门。善勇猛莲华髻菩萨摩诃萨。得随诸众生根解海普为显示一切佛法解脱门。普智云日幢菩萨摩诃萨。得成就如来智永住无量劫解脱门。大精进金刚[斋-示+(二/月)]菩萨摩诃萨。得普入一切无边法印力解脱门。香焰光幢菩萨摩诃萨。得显示现在一切佛始修菩萨行乃至成就智慧聚解脱门。大明德深美音菩萨摩诃萨。得安住毗卢遮那一切大愿海解脱门。大福光智生菩萨摩诃萨。得显示如来遍法界甚深境界解脱门。尔时。海月光大明菩萨摩诃萨。承佛威力。普观一切菩萨众庄严海已。即说颂言</p>
<p>
	　　诸波罗蜜及诸地广大难思悉<a>圆满</a></p>
<p>
	　　无量众生尽调伏一切佛土皆严净</p>
<p>
	　　如<a>佛教</a>化众生界十方国土皆充满</p>
<p>
	　　一念心中转法轮普应群情无不遍</p>
<p>
	　　佛于无量广大劫普现一切众生前</p>
<p>
	　　如其往昔广修治示彼所行清净处</p>
<p>
	　　我睹十方无有余亦见诸佛现神通</p>
<p>
	　　悉坐道场成正觉众会闻法共围绕</p>
<p>
	　　广大光明佛法身能以方便现世间</p>
<p>
	　　普随众生心所乐悉称其根而雨法</p>
<p>
	　　真如平等无相身离垢光明净法身</p>
<p>
	　　智慧寂静身无量普应十方而演法</p>
<p>
	　　法王诸力皆清净智慧如空无有边</p>
<p>
	　　悉为开示无遗隐普使众生同悟入</p>
<p>
	　　如佛往昔所修治乃至成于一切智</p>
<p>
	　　今放光明遍法界于中显现悉明了</p>
<p>
	　　佛以本愿现神通一切十方无不照</p>
<p>
	　　如佛往昔修治行光明网中皆演说</p>
<p>
	　　十方境界无有尽无等无边各差别</p>
<p>
	　　佛无碍力发大光一切国土皆明显</p>
<p>
	　　尔时如来师子之座。众宝妙华轮台基陛。及诸户牖。如是一切庄严具中。一一各出佛刹微尘数菩萨摩诃萨。其名曰海慧自在神通王菩萨摩诃萨。雷音普震菩萨摩诃萨。众宝光明髻菩萨摩诃萨。大智日勇猛慧菩萨摩诃萨。不思议功德宝智印菩萨摩诃萨。百目莲华髻菩萨摩诃萨。金焰圆满光菩萨摩诃萨。法界普音菩萨摩诃萨。云音净月菩萨摩诃萨。善勇猛光明幢菩萨摩诃萨。如是等而为上首。有众多佛刹微尘数。同时出现。此诸菩萨。各兴种种供养云。所谓。一切摩尼宝华云。一切莲华妙香云。一切宝圆满光云。无边境界香焰云。日藏摩尼轮光明云。一切悦意乐音云。无边色相一切宝灯光焰云。众宝树枝华果云。无尽宝清净光明摩尼王云。一切庄严具摩尼王云。如是等诸供养云。有佛世界微尘数。彼诸菩萨。一一皆兴如是供养云。雨于一切道场众海。相续不绝。现是云已。右绕世尊。经无量百千匝。随其方面。去佛不远。化作无量种种宝莲华师子之座。各于其上。结跏趺坐。是诸菩萨所行清净广大如海。得智慧光照普门法。随顺诸佛。所行无碍。能入一切辩才法海。得不思议解脱法门。住于如来普门之地。已得一切陀罗尼门。悉能容受一切法海。善住三世平等智地。已得深信广大喜乐。无边福聚。极善清净。虚空法界靡不观察。十方世界。一切国土。所有佛兴。咸勤供养。尔时海慧自在神通王菩萨摩诃萨。承佛威力。普观一切道场众海。即说颂言</p>
<p>
	　　诸佛所悟悉已知如空无碍皆明照</p>
<p>
	　　光遍十方无量土处于众会普严洁</p>
<p>
	　　如来功德不可量十方法界悉充满</p>
<p>
	　　普坐一切树王下诸大自在共云集</p>
<p>
	　　佛有如是神通力一念现于无尽相</p>
<p>
	　　如来境界无有边各随解脱能观见</p>
<p>
	　　如来往昔经劫海在于诸有勤修行</p>
<p>
	　　种种方便化众生令彼受行诸佛法</p>
<p>
	　　毗卢遮那具严好坐莲<a>华藏</a>师子座</p>
<p>
	　　一切众会皆清净寂然而住同瞻仰</p>
<p>
	　　摩尼宝藏放光明普发无边香焰云</p>
<p>
	　　无量华缨共垂布如是座上如来坐</p>
<p>
	　　种种严饰吉祥门恒放灯光宝焰云</p>
<p>
	　　广大炽然无不照牟尼处上增严好</p>
<p>
	　　种种摩尼绮丽窓妙宝莲华所垂饰</p>
<p>
	　　恒出妙音闻者悦佛坐其上特明显</p>
<p>
	　　宝轮承座半月形金刚为台色焰明</p>
<p>
	　　持髻菩萨常围绕佛在其中最光耀</p>
<p>
	　　种种变化满十方演说如来广大愿</p>
<p>
	　　一切影像于中现如是座上佛安坐</p>
<p>
	　　尔时雷音普震菩萨摩诃萨。承佛威力。普观一切道场众海。即说颂言</p>
<p>
	　　世尊往集菩提行供养十方无量佛</p>
<p>
	　　善逝威力所加持如来座中无不睹</p>
<p>
	　　香焰摩尼如意王填饰妙华师子座</p>
<p>
	　　种种庄严皆影现一切众会悉明瞩</p>
<p>
	　　佛座普现庄严相念念色类各差别</p>
<p>
	　　随诸众生解不同各见佛坐于其上</p>
<p>
	　　宝枝垂布莲华网华开踊现诸菩萨</p>
<p>
	　　各出微妙悦意声称赞如来坐于座</p>
<p>
	　　佛功德量如虚空一切庄严从此生</p>
<p>
	　　一一地中严饰事一切众生不能了</p>
<p>
	　　金刚为地无能坏广博清净极夷坦</p>
<p>
	　　摩尼为网垂布空菩提树下皆周遍</p>
<p>
	　　其地无边色相殊真金为末布其中</p>
<p>
	　　普散名华及众宝悉以光莹如来座</p>
<p>
	　　地神<a>欢喜</a>而踊跃刹那示现无有尽</p>
<p>
	　　普兴一切庄严云恒在佛前瞻仰住</p>
<p>
	　　宝灯广大极炽然香焰流光无断绝</p>
<p>
	　　随时示现各差别地神以此为供养</p>
<p>
	　　十方一切刹土中彼地所有诸庄严</p>
<p>
	　　今此道场无不现以佛威神故能尔</p>
<p>
	　　尔时众宝光明髻菩萨摩诃萨。承佛威力。普观一切道场众海。即说颂言</p>
<p>
	　　世尊往昔修行时见诸佛土皆圆满</p>
<p>
	　　如是所见地无尽此道场中皆显现</p>
<p>
	　　世尊广大神通力舒光普雨摩尼宝</p>
<p>
	　　如是宝藏散道场其地周回悉严丽</p>
<p>
	　　如来福德神通力摩尼妙宝普庄严</p>
<p>
	　　其地及以菩提树递发光音而演说</p>
<p>
	　　宝灯无量从空雨宝王间错为严饰</p>
<p>
	　　悉吐微妙演法音如是地神之所现</p>
<p>
	　　宝地普现妙光云宝炬焰明如电发</p>
<p>
	　　宝网遐张覆其上宝枝杂布为严好</p>
<p>
	　　汝等普观于此地种种妙宝所庄严</p>
<p>
	　　显示众生诸业海令彼了知真法性</p>
<p>
	　　普遍十方一切佛所有圆满菩提树</p>
<p>
	　　莫不皆现道场中演说如来清净法</p>
<p>
	　　随诸众生心所乐其地普出妙音声</p>
<p>
	　　如佛座上所应演一一法门咸具说</p>
<p>
	　　其地恒出妙香光光中普演清净音</p>
<p>
	　　若有众生堪受法悉使得闻烦恼灭</p>
<p>
	　　一一庄严悉圆满假使亿劫无能说</p>
<p>
	　　如来神力靡不周是故其地皆严净</p>
<p>
	　　尔时大智日勇猛慧菩萨摩诃萨。承佛威力。普观一切道场众海。即说颂言</p>
<p>
	　　世尊凝睟处法堂炳然照耀宫殿中</p>
<p>
	　　随诸众生心所乐其身普现十方土</p>
<p>
	　　如来宫殿不思议摩尼宝藏为严饰</p>
<p>
	　　诸庄严具咸光耀佛坐其中特明显</p>
<p>
	　　摩尼为柱种种色真金铃铎如云布</p>
<p>
	　　宝阶四面列成行门闼随方咸洞启</p>
<p>
	　　妙华缯绮庄严帐宝树枝条共严饰</p>
<p>
	　　摩尼璎珞四面垂智海于中湛然坐</p>
<p>
	　　摩尼为网妙香幢光焰灯明若云布</p>
<p>
	　　覆以种种庄严具超世正知于此坐</p>
<p>
	　　十方普现变化云其云演说遍世间</p>
<p>
	　　一切众生悉调伏如是皆从佛宫现</p>
<p>
	　　摩尼为树发妙华十方所有无能匹</p>
<p>
	　　三世国土庄严事莫不于中现其影</p>
<p>
	　　处处皆有摩尼聚光焰炽然无量种</p>
<p>
	　　门牖随方相间开栋宇庄严极殊丽</p>
<p>
	　　如来宫殿不思议清净光明具众相</p>
<p>
	　　一切宫殿于中现一一皆有如来坐</p>
<p>
	　　如来宫殿无有边自然觉者处其中</p>
<p>
	　　十方一切诸众会莫不向佛而来集</p>
<p>
	　　尔时不思议功德宝智印菩萨摩诃萨。承佛威力。普观一切道场众海。即说颂言</p>
<p>
	　　佛昔修治众福海一切刹土微尘数</p>
<p>
	　　神通愿力所出生道场严净无诸垢</p>
<p>
	　　如意珠王作树根金刚摩尼以为身</p>
<p>
	　　宝网遐施覆其上妙香氛氲共旋绕</p>
<p>
	　　树枝严饰备众宝摩尼为干争耸擢</p>
<p>
	　　枝条密布如重云佛于其下坐道场</p>
<p>
	　　道场广大不思议其树周回尽弥覆</p>
<p>
	　　密叶繁华相庇映华中悉结摩尼果</p>
<p>
	　　一切枝间发妙光其光遍照道场中</p>
<p>
	　　清净炽然无有尽以佛愿力如斯睹</p>
<p>
	　　摩尼宝藏以为华布影腾辉若绮云</p>
<p>
	　　匝树垂芳无不遍于道场中普严饰</p>
<p>
	　　汝观善逝道场中莲华宝网俱清净</p>
<p>
	　　光焰成轮从此现铃音铎响云间发</p>
<p>
	　　十方一切国土中所有妙色庄严树</p>
<p>
	　　菩提树中无不现佛于其下离众垢</p>
<p>
	　　道场广大福所成树枝雨宝恒无尽</p>
<p>
	　　宝中出现诸菩萨悉往十方供事佛</p>
<p>
	　　诸佛境界不思议普令其树出乐音</p>
<p>
	　　如昔所集菩提道众会闻音咸得见</p>
<p>
	　　尔时百目莲华髻菩萨摩诃萨。承佛威力。普观一切道场众海。即说颂言</p>
<p>
	　　一切摩尼出妙音称扬三世诸佛名</p>
<p>
	　　彼佛无量神通事此道场中皆现睹</p>
<p>
	　　众华竞发如缨布光云流演遍十方</p>
<p>
	　　菩提树神持向佛一心瞻仰为供养</p>
<p>
	　　摩尼光焰悉成幢幢中炽然发妙香</p>
<p>
	　　其香普熏一切众是故其处皆严洁</p>
<p>
	　　莲华垂布金色光其光演佛妙声云</p>
<p>
	　　普荫十方诸刹土永息众生烦恼热</p>
<p>
	　　菩提树王自在力常放光明极清净</p>
<p>
	　　十方众会无有边莫不影现道场中</p>
<p>
	　　宝枝光焰若明灯其光演音宣大愿</p>
<p>
	　　如佛往昔于诸有本所修行皆具说</p>
<p>
	　　树下诸神刹尘数悉共依于此道场</p>
<p>
	　　各各如来道树前念念宣扬解脱门</p>
<p>
	　　世尊往昔修诸行供养一切诸如来</p>
<p>
	　　本所修行及名闻摩尼宝中皆悉现</p>
<p>
	　　道场一切出妙音其音广大遍十方</p>
<p>
	　　若有众生堪受法莫不调伏令清净</p>
<p>
	　　如来往昔普修治一切无量庄严事</p>
<p>
	　　十方一切菩提树一一庄严无量种</p>
<p>
	　　尔时金焰圆满光菩萨摩诃萨。承佛威力。普观一切道场众海。即说颂言</p>
<p>
	　　佛昔修习菩提行于诸境界解明了</p>
<p>
	　　处与非处净无疑此是如来初智力</p>
<p>
	　　如昔等观诸法性一切业海皆明彻</p>
<p>
	　　如是今于光网中普遍十方能具演</p>
<p>
	　　往劫修治大方便随众生根而化诱</p>
<p>
	　　普使众会心清净故佛能成根智力</p>
<p>
	　　如诸众生解不同欲乐诸行各差别</p>
<p>
	　　随其所应为<a>说法</a>佛以智力能如是</p>
<p>
	　　普尽十方诸刹海所有一切众生界</p>
<p>
	　　佛智平等如虚空悉能显现毛孔中</p>
<p>
	　　一切处行佛尽知一念三世毕无余</p>
<p>
	　　十方刹劫众生时悉能开示令现了</p>
<p>
	　　<a>禅定</a>解脱力无边三昧方便亦复然</p>
<p>
	　　佛为示现令欢喜普使涤除烦恼闇</p>
<p>
	　　佛智无碍包三世刹那悉现毛孔中</p>
<p>
	　　佛法国土及众生所现皆由<a>随念</a>力</p>
<p>
	　　佛眼广大如虚空普见法界尽无余</p>
<p>
	　　无碍地中无等用彼眼无量佛能演</p>
<p>
	　　一切众生具诸结所有随眠与习气</p>
<p>
	　　如来出现遍世间悉以方便令除灭</p>
<p>
	　　尔时法界普音菩萨摩诃萨。承佛威力。普观一切道场众会海已。即说颂言</p>
<p>
	　　佛威神力遍十方广大示现无分别</p>
<p>
	　　大菩提行波罗蜜昔所满足皆令见</p>
<p>
	　　昔于众生起大悲修行布施波罗蜜</p>
<p>
	　　以是其身最殊妙能令见者生欢喜</p>
<p>
	　　昔在无边大劫海修治净戒波罗蜜</p>
<p>
	　　故获净身遍十方普灭世间诸重苦</p>
<p>
	　　往昔修行忍清净信解真实无分别</p>
<p>
	　　是故色相皆圆满普放光明照十方</p>
<p>
	　　往昔勤修多劫海能转众生深重障</p>
<p>
	　　故能分身遍十方悉现菩提树王下</p>
<p>
	　　佛久修行无量劫禅定大海普清净</p>
<p>
	　　故令见者深欢喜烦恼障垢悉除灭</p>
<p>
	　　如来往修诸行海具足般若波罗蜜</p>
<p>
	　　是故舒光普照明克殄一切愚痴暗</p>
<p>
	　　种种方便化众生令所修治悉成就</p>
<p>
	　　一切十方皆遍往无边际劫不休息</p>
<p>
	　　佛昔修行大劫海净治诸愿波罗蜜</p>
<p>
	　　是故出现遍世间尽未来际救众生</p>
<p>
	　　佛无量劫广修治一切法力波罗蜜</p>
<p>
	　　由是能成自然力普现十方诸国土</p>
<p>
	　　佛昔修治普门智一切智性如虚空</p>
<p>
	　　是故得成无碍力舒光普照十方刹</p>
<p>
	　　尔时云音净月菩萨摩诃萨。承佛威力。普观一切道场众会海已。即说颂言</p>
<p>
	　　神通境界等虚空十方众生靡不见</p>
<p>
	　　如昔修行所成地摩尼果中咸具说</p>
<p>
	　　清净勤修无量劫入于初地极欢喜</p>
<p>
	　　出生法界广大智普见十方无量佛</p>
<p>
	　　一切法中离垢地等众生数持净戒</p>
<p>
	　　已于多劫广修行供养无边诸佛海</p>
<p>
	　　积集福德发光地奢摩他藏坚固忍</p>
<p>
	　　法云广大悉已闻摩尼果中如是说</p>
<p>
	　　焰海慧明无等地善了境界起慈悲</p>
<p>
	　　一切国土平等身如佛所治皆演畅</p>
<p>
	　　普藏等门难胜地动寂相顺无违返</p>
<p>
	　　佛法境界悉平等如佛所净皆能说</p>
<p>
	　　广大修行慧海地一切法门咸遍了</p>
<p>
	　　普现国土如虚空树中演畅此法音</p>
<p>
	　　周遍法界虚空身普照众生智慧灯</p>
<p>
	　　一切方便皆清净昔所远行令具演</p>
<p>
	　　一切愿行所庄严无量刹海皆清净</p>
<p>
	　　所有分别无能动此无等地咸宣说</p>
<p>
	　　无量境界神通力善入教法光明力</p>
<p>
	　　此是清净善慧地劫海所行皆备阐</p>
<p>
	　　法云广大第十地含藏一切遍虚空</p>
<p>
	　　诸佛境界声中演此声是佛威神力</p>
<p>
	　　尔时善勇猛光幢菩萨摩诃萨。承佛威神。观察十方。即说颂言</p>
<p>
	　　无量众生处会中种种信解心清净</p>
<p>
	　　悉能悟入如来智了达一切庄严境</p>
<p>
	　　各起净愿修诸行悉曾供养无量佛</p>
<p>
	　　能见如来真实体及以一切诸神变</p>
<p>
	　　或有能见佛法身无等无碍普周遍</p>
<p>
	　　所有无边诸法性悉入其身无不尽</p>
<p>
	　　或有见佛妙色身无边色相光炽然</p>
<p>
	　　随诸众生解不同种种变现十方中</p>
<p>
	　　或见无碍智慧身三世平等如虚空</p>
<p>
	　　普随众生心乐转种种差别皆令见</p>
<p>
	　　或有能了佛音声普遍十方诸国土</p>
<p>
	　　随诸众生所应解为出言音无障碍</p>
<p>
	　　或见如来种种光种种照耀遍世间</p>
<p>
	　　或有于<a>佛光</a>明中复见诸佛现神通</p>
<p>
	　　或有见佛海云光从毛孔出色炽然</p>
<p>
	　　示现往昔修行道令生深信入佛智</p>
<p>
	　　或见佛相福庄严及见此福所从生</p>
<p>
	　　往昔修行诸度海皆佛相中明了见</p>
<p>
	　　如来功德不可量充满法界无边际</p>
<p>
	　　及以神通诸境界以佛力故能宣说</p>
<p>
	　　尔时华藏庄严世界海。以佛神力。其地一切六种。十八相震动。所谓。动遍动。普遍动。起。遍起。普遍起。涌。遍涌。普遍涌。震。遍震。普遍震。吼。遍吼。普遍吼。击。遍击。普遍击。此诸世主。一一皆现不思议诸供养云。雨于如来道场众海。所谓。一切香华庄严云。一切摩尼妙饰云。一切宝焰华网云。无边种类摩尼宝圆光云。一切众色宝真珠藏云。一切宝栴<a>檀香</a>云。一切宝盖云。清净妙声摩尼王云。日光摩尼璎珞轮云。一切宝光明藏云一切各别庄严具云。如是等诸供养云。其数无量不可思议。此诸世主。一一皆现如是供养云。雨于如来道场众海。靡不周遍。如此世界中。一一世主。心生欢喜。如是供养。其华藏庄严。世界海中。一切世界。所有世主。悉亦如是而为供养。其一切世界中。悉有如来。坐于道场。一一世主各各信解。各各所缘。各各三昧方便门。各各修习助道法。各各成就。各各欢喜。各各趣入。各各悟解诸法门。各各入如来神通境界。各各入如来力境界。各各入如来解脱门。如于此华藏世界海。十方尽法界。虚空界。一切世界海中。悉亦如是</p>
		

	
	

		</div></div><hr><script charset='utf-8' src='../../js/footer.js'></script></body></html>