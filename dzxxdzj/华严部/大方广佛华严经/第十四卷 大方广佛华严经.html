<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十四卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十四卷 大方广佛华严经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十四卷 <a>大方广佛华严经</a></strong></p>
<p>
	　　于阗国<a>三藏</a>实叉难陀奉制译</p>
<p>
	　　净行品第十一</p>
<p>
	　　尔时智首<a>菩萨</a>。问文殊师利菩萨言。佛子。菩萨云何得无过失身语意业。云何得不害身语意业。云何得不可毁身语意业。云何得不可坏身语意业。云何得不退转身语意业。云何得不可动身语意业。云何得<a>殊胜</a>身语意业。云何得清净身语意业。云何得无染身语意业。云何得智为先导身语意业。云何得生处具足。种族具足。家具足。色具足。相具足。念具足。慧具足。行具足。<a>无畏</a>具足。<a>觉悟</a>具足。云何得胜慧。第一慧。最上慧。最胜慧。无量慧。无数慧。不思议慧。无与等慧。不可量慧。不可说慧。云何得因力。欲力。方便力。缘力所缘力。根力。观察力。奢摩他力。毗钵舍那力。思惟力。云何得蕴善巧。界善巧。处善巧。缘起善巧。欲界善巧。<a>色界</a>善巧。无色界善巧。过去善巧未来善巧。现在善巧。云何善修习念觉分。择法觉分。精进觉分。喜觉分。猗觉分。定觉分。舍觉分。空无相无愿。云何得<a>圆满</a>檀波罗蜜。尸波罗蜜。羼提波罗蜜。毗梨耶波罗蜜。禅那波罗蜜。般若波罗蜜。及以圆满慈悲喜舍。云何得处非处智力。过未现在业报智力。根胜劣智力。种种界智力。种种解智力。一切至处道智力。禅<a>解脱</a>三昧染净智力。宿住念智力。无障碍天眼智力。断诸习智力。云何常得天王。龙王。夜叉王。乾闼婆王。阿修罗王。迦楼罗王。紧那罗王。摩睺罗伽王。人王。梵王之所守护。恭敬供养。云何得与一切众生。为依为救。为归为趣。为炬为明。为照为导。为胜导为普导。云何于一切众生中。为第一为大。为胜为最胜。为妙为极妙。为上为无上。为无等为无等等</p>
<p>
	　　尔时文殊师利菩萨。告智首菩萨言。善哉佛子。汝今为欲多所<a>饶益</a>。多所安隐。哀愍<a>世间</a>。利乐<a>天人</a>。问如是义。佛子。若诸菩萨。善用其心。则获一切胜妙功德。于诸<a>佛法</a>。心无所碍。住去来今。诸佛之道。随众生住。恒不舍离。如诸<a>法相</a>。悉能通达。断一切恶。具足众善。当如普贤。色像第一。一切行愿。皆得具足。于一切法。无不<a>自在</a>。而为众生第二导师。佛子。云何用心。能获一切胜妙功德。佛子</p>
<p>
	　　菩萨在家当愿众生知家性空</p>
<p>
	　　免其逼迫孝事父母当愿众生</p>
<p>
	　　善事于佛护养一切妻子集会</p>
<p>
	　　当愿众生怨亲平等永离贪着</p>
<p>
	　　若得五欲当愿众生拔除欲箭</p>
<p>
	　　究竟安隐妓乐聚会当愿众生</p>
<p>
	　　以法自娱了妓非实若在宫室</p>
<p>
	　　当愿众生入于圣地永除秽欲</p>
<p>
	　　着璎珞时当愿众生舍诸伪饰</p>
<p>
	　　到真实处上升楼阁当愿众生</p>
<p>
	　　升<a>正法</a>楼彻见一切若有所施</p>
<p>
	　　当愿众生一切能舍心无爱着</p>
<p>
	　　众会聚集当愿众生舍众聚法</p>
<p>
	　　成一切智若在厄难当愿众生</p>
<p>
	　　随意自在所行无碍舍居家时</p>
<p>
	　　当愿众生<a>出家</a>无碍心得解脱</p>
<p>
	　　入<a>僧伽</a>蓝当愿众生演说种种</p>
<p>
	　　无乖诤法诣大小师当愿众生</p>
<p>
	　　巧事师长习行善法求请出家</p>
<p>
	　　当愿众生得不退法心无障碍</p>
<p>
	　　脱去俗服当愿众生勤修善根</p>
<p>
	　　舍诸罪轭鬀除须发当愿众生</p>
<p>
	　　永离烦恼究竟寂灭着<a>袈裟</a>衣</p>
<p>
	　　当愿众生心无所染具大仙道</p>
<p>
	　　正出家时当愿众生同佛出家</p>
<p>
	　　救护一切自归于佛当愿众生</p>
<p>
	　　绍隆佛种发无上意自归于法</p>
<p>
	　　当愿众生深入经藏智慧如海</p>
<p>
	　　自归于僧当愿众生统理大众</p>
<p>
	　　一切无碍受学戒时当愿众生</p>
<p>
	　　善学于戒不作众恶受阇梨教</p>
<p>
	　　当愿众生具足威仪所行真实</p>
<p>
	　　受和尚教当愿众生入无生智</p>
<p>
	　　到无依处受具足戒当愿众生</p>
<p>
	　　具诸方便得最胜法若入堂宇</p>
<p>
	　　当愿众生升无上堂安住不动</p>
<p>
	　　若敷床座当愿众生开敷善法</p>
<p>
	　　见真实相正身端坐当愿众生</p>
<p>
	　　坐菩提座心无所著结跏趺坐</p>
<p>
	　　当愿众生善根坚固得不动地</p>
<p>
	　　<a>修行</a>于定当愿众生以定伏心</p>
<p>
	　　究竟无余若修于观当愿众生</p>
<p>
	　　见如实理永无乖诤舍跏趺坐</p>
<p>
	　　当愿众生观诸行法悉归散灭</p>
<p>
	　　下足住时当愿众生心得解脱</p>
<p>
	　　安住不动若举于足当愿众生</p>
<p>
	　　出<a>生死</a>海具众善法着下裙时</p>
<p>
	　　当愿众生服诸善根具足惭愧</p>
<p>
	　　整衣束带当愿众生检束善根</p>
<p>
	　　不令散失若着上衣当愿众生</p>
<p>
	　　获胜善根至法<a>彼岸</a>着僧伽梨</p>
<p>
	　　当愿众生入第一位得不动法</p>
<p>
	　　手执杨枝当愿众生皆得妙法</p>
<p>
	　　究竟清净嚼杨枝时当愿众生</p>
<p>
	　　其心调净噬诸烦恼大小便时</p>
<p>
	　　当愿众生弃贪嗔痴蠲除罪法</p>
<p>
	　　事讫就水当愿众生出世法中</p>
<p>
	　　速疾而往洗涤形秽当愿众生</p>
<p>
	　　清净调柔毕竟无垢以水盥掌</p>
<p>
	　　当愿众生得清净手受持佛法</p>
<p>
	　　以水洗面当愿众生得净法门</p>
<p>
	　　永无垢染手执锡杖当愿众生</p>
<p>
	　　设大施会示如实道执持应器</p>
<p>
	　　当愿众生成就<a>法器</a>受天人供</p>
<p>
	　　发趾向道当愿众生趣佛所行</p>
<p>
	　　入无依处若在于道当愿众生</p>
<p>
	　　能行佛道向无余法涉路而去</p>
<p>
	　　当愿众生履净法界心无障碍</p>
<p>
	　　见升高路当愿众生永出<a>三界</a></p>
<p>
	　　心无怯弱见趣下路当愿众生</p>
<p>
	　　其心谦下长佛善根见斜曲路</p>
<p>
	　　当愿众生舍不正道永除恶见</p>
<p>
	　　若见直路当愿众生其心正直</p>
<p>
	　　无谄无诳见路多尘当愿众生</p>
<p>
	　　远离尘坌获清净法见路无尘</p>
<p>
	　　当愿众生常行大悲其心润泽</p>
<p>
	　　若见险道当愿众生住正法界</p>
<p>
	　　离诸罪难若见众会当愿众生</p>
<p>
	　　说甚深法一切和合若见大柱</p>
<p>
	　　当愿众生离我诤心无有忿恨</p>
<p>
	　　若见<a>丛林</a>当愿众生诸天及人</p>
<p>
	　　所应敬礼若见高山当愿众生</p>
<p>
	　　善根超出无能至顶见棘刺树</p>
<p>
	　　当愿众生疾得翦除三毒之刺</p>
<p>
	　　见树叶茂当愿众生以定解脱</p>
<p>
	　　而为荫映若见华开当愿众生</p>
<p>
	　　<a>神通</a>等法如华开敷若见树华</p>
<p>
	　　当愿众生众相如华具三十二</p>
<p>
	　　若见果实当愿众生获最胜法</p>
<p>
	　　证菩提道若见大河当愿众生</p>
<p>
	　　得预法流入佛智海若见陂泽</p>
<p>
	　　当愿众生疾悟诸佛一味之法</p>
<p>
	　　若见池沼当愿众生语业满足</p>
<p>
	　　巧能演说若见汲井当愿众生</p>
<p>
	　　具足辩才演一切法若见涌泉</p>
<p>
	　　当愿众生方便增长善根无尽</p>
<p>
	　　若见桥道当愿众生广度一切</p>
<p>
	　　犹如桥梁若见流水当愿众生</p>
<p>
	　　得善意欲洗除惑垢见修园圃</p>
<p>
	　　当愿众生五欲圃中[耒*芸]除爱草</p>
<p>
	　　见无忧林当愿众生永离贪爱</p>
<p>
	　　不生忧怖若见园苑当愿众生</p>
<p>
	　　勤修诸行趣佛菩提见严饰人</p>
<p>
	　　当愿众生三十二相以为严好</p>
<p>
	　　见无严饰当愿众生舍诸饰好</p>
<p>
	　　具头陀行见乐着人当愿众生</p>
<p>
	　　以法自娱欢爱不舍见无乐着</p>
<p>
	　　当愿众生有为事中心无所乐</p>
<p>
	　　见欢乐人当愿众生常得安乐</p>
<p>
	　　乐供养佛见苦恼人当愿众生</p>
<p>
	　　获根本智灭除众苦见无病人</p>
<p>
	　　当愿众生入真实慧永无病恼</p>
<p>
	　　见疾病人当愿众生知身空寂</p>
<p>
	　　离乖诤法见端正人当愿众生</p>
<p>
	　　于佛菩萨常生净信见丑陋人</p>
<p>
	　　当愿众生于不善事不生乐着</p>
<p>
	　　见报恩人当愿众生于佛菩萨</p>
<p>
	　　能知恩德见背恩人当愿众生</p>
<p>
	　　于有恶人不加其报若见<a>沙门</a></p>
<p>
	　　当愿众生调柔寂静毕竟第一</p>
<p>
	　　见<a>婆罗门</a>当愿众生永持梵行</p>
<p>
	　　离一切恶见苦行人当愿众生</p>
<p>
	　　依于苦行至究竟处见操行人</p>
<p>
	　　当愿众生坚持志行不舍佛道</p>
<p>
	　　见着甲胄当愿众生常服善铠</p>
<p>
	　　趣无师法见无铠仗当愿众生</p>
<p>
	　　永离一切不善之业见论议人</p>
<p>
	　　当愿众生于诸异论悉能摧伏</p>
<p>
	　　见正命人当愿众生得清净命</p>
<p>
	　　不矫威仪若见于王当愿众生</p>
<p>
	　　得为法王恒转正法若见王子</p>
<p>
	　　当愿众生从法化生而为佛子</p>
<p>
	　　若见长者当愿众生善能明断</p>
<p>
	　　不行恶法若见大臣当愿众生</p>
<p>
	　　恒守<a>正念</a>习行众善若见城廓</p>
<p>
	　　当愿众生得坚固身心无所屈</p>
<p>
	　　若见王都当愿众生功德共聚</p>
<p>
	　　心恒喜乐见处林薮当愿众生</p>
<p>
	　　应为天人之所叹仰入里乞食</p>
<p>
	　　当愿众生入深法界心无障碍</p>
<p>
	　　到人门户当愿众生入于一切</p>
<p>
	　　佛法之门入其家已当愿众生</p>
<p>
	　　得入佛乘三世平等见不舍人</p>
<p>
	　　当愿众生常不舍离胜功德法</p>
<p>
	　　见能舍人当愿众生永得舍离</p>
<p>
	　　三恶道苦若见空钵当愿众生</p>
<p>
	　　其心清净空无烦恼若见满钵</p>
<p>
	　　当愿众生具足成满一切善法</p>
<p>
	　　若得恭敬当愿众生恭敬修行</p>
<p>
	　　一切佛法不得恭敬当愿众生</p>
<p>
	　　不行一切不善之法见惭耻人</p>
<p>
	　　当愿众生具惭耻行藏护诸根</p>
<p>
	　　见无惭耻当愿众生舍离无惭</p>
<p>
	　　住大慈道若得美食当愿众生</p>
<p>
	　　满足其愿心无羡欲得不美食</p>
<p>
	　　当愿众生莫不获得诸三昧味</p>
<p>
	　　得柔软食当愿众生大悲所熏</p>
<p>
	　　心意柔软得粗涩食当愿众生</p>
<p>
	　　心无染着绝世贪爱若饭食时</p>
<p>
	　　当愿众生<a>禅悦</a>为食法喜充满</p>
<p>
	　　若受味时当愿众生得佛上味</p>
<p>
	　　<a>甘露</a>满足饭食已讫当愿众生</p>
<p>
	　　所作皆辨具诸佛法若<a>说法</a>时</p>
<p>
	　　当愿众生得无尽辩广宣法要</p>
<p>
	　　从舍出时当愿众生深入佛智</p>
<p>
	　　永出三界若入水时当愿众生</p>
<p>
	　　入一切智知三世等洗浴身体</p>
<p>
	　　当愿众生身心无垢内外光洁</p>
<p>
	　　盛暑炎毒当愿众生舍离众恼</p>
<p>
	　　一切皆尽暑退凉初当愿众生</p>
<p>
	　　证无上法究竟清凉讽诵经时</p>
<p>
	　　当愿众生顺佛所说总持不忘</p>
<p>
	　　若得见佛当愿众生得无碍眼</p>
<p>
	　　见一切佛谛观佛时当愿众生</p>
<p>
	　　皆如普贤端正严好见佛塔时</p>
<p>
	　　当愿众生尊重如塔受天人供</p>
<p>
	　　敬心观塔当愿众生诸天及人</p>
<p>
	　　所共瞻仰顶礼于塔当愿众生</p>
<p>
	　　一切天人无能见顶右绕于塔</p>
<p>
	　　当愿众生所行无逆成一切智</p>
<p>
	　　绕塔三匝当愿众生勤求佛道</p>
<p>
	　　心无懈歇赞佛功德当愿众生</p>
<p>
	　　众德悉具称叹无尽赞佛相好</p>
<p>
	　　当愿众生成就佛身证无相法</p>
<p>
	　　若洗足时当愿众生具神足力</p>
<p>
	　　所行无碍以时寝息当愿众生</p>
<p>
	　　身得安隐心无动乱睡眠始寤</p>
<p>
	　　当愿众生一切智觉周顾十方</p>
<p>
	　　佛子若诸菩萨。如是用心。则获一切胜妙功德。一切世间。诸天魔梵。沙门婆罗门。乾闼婆。阿修罗等。及以一切声闻缘觉。所不能动</p>
<p>
	　　大方广佛<a>华严经</a>贤首品第十二之一</p>
<p>
	　　尔时文殊师利菩萨。说无浊乱清净行。大功德已。欲显示菩提心功德故。以偈问贤首菩萨曰</p>
<p>
	　　我今已为诸菩萨说佛往修清净行</p>
<p>
	　　仁亦当于此会中演畅修行胜功德</p>
<p>
	　　尔时贤首菩萨。以偈答曰</p>
<p>
	　　善哉仁者应谛听彼诸功德不可量</p>
<p>
	　　我今随力说少分犹如大海一滴水</p>
<p>
	　　若有菩萨初发心誓求当证佛菩提</p>
<p>
	　　彼之功德无边际不可称量无与等</p>
<p>
	　　何况无量无边劫具修地度诸功德</p>
<p>
	　　十方一切诸如来悉共称扬不能尽</p>
<p>
	　　如是无边大功德我今于中说少分</p>
<p>
	　　譬如鸟足所履空亦如大地一微尘</p>
<p>
	　　菩萨发意求菩提非是无因无有缘</p>
<p>
	　　于佛法僧生净信以是而生广大心</p>
<p>
	　　不求五欲及王位富饶自乐大名称</p>
<p>
	　　但为永灭众生苦利益世间而发心</p>
<p>
	　　常欲利乐诸众生庄严国土供养佛</p>
<p>
	　　受持正法修诸智证菩提故而发心</p>
<p>
	　　深心信解常清净恭敬尊重一切佛</p>
<p>
	　　于法及僧亦如是至诚供养而发心</p>
<p>
	　　深信于佛及佛法亦信佛子所行道</p>
<p>
	　　及信无上大菩提菩萨以是初发心</p>
<p>
	　　信为道元功德母长养一切诸善法</p>
<p>
	　　断除疑网出爱流开示<a>涅槃</a>无上道</p>
<p>
	　　信无垢浊心清净灭除憍慢恭敬本</p>
<p>
	　　亦为法藏第一财为清净手受众行</p>
<p>
	　　信能惠施心无吝信能<a>欢喜</a>入佛法</p>
<p>
	　　信能增长智功德信能必到如来地</p>
<p>
	　　信令诸根净明利信力坚固无能坏</p>
<p>
	　　信能永灭烦恼本信能专向佛功德</p>
<p>
	　　信于境界无所著远离诸难得无难</p>
<p>
	　　信能超出众魔路示现无上解脱道</p>
<p>
	　　信为功德不坏种信能生长菩提树</p>
<p>
	　　信能增益最胜智信能示现一切佛</p>
<p>
	　　是故依行说次第信乐最胜甚难得</p>
<p>
	　　譬如一切世间中而有随意妙宝珠</p>
<p>
	　　若常信奉于诸佛则能持戒修学处</p>
<p>
	　　若常持戒修学处则能具足诸功德</p>
<p>
	　　戒能开发菩提本学是勤修功德地</p>
<p>
	　　于戒及学常顺行一切如来所称美</p>
<p>
	　　若常信奉于诸佛则能兴集大供养</p>
<p>
	　　若能兴集大供养彼人信佛不思议</p>
<p>
	　　若常信奉于尊法则闻佛法无厌足</p>
<p>
	　　若闻佛法无厌足彼人信法不思议</p>
<p>
	　　若常信奉清净僧则得<a>信心</a>不退转</p>
<p>
	　　若得信心不退转彼人信力无能动</p>
<p>
	　　若得信力无能动则得诸根净明利</p>
<p>
	　　若得诸根净明利则能远离恶知识</p>
<p>
	　　若能远离恶知识则得亲近善知识</p>
<p>
	　　若得亲近善知识则能修集广大善</p>
<p>
	　　若能修集广大善彼人成就大因力</p>
<p>
	　　若人成就大因力则得殊胜决定解</p>
<p>
	　　若得殊胜决定解则为诸佛所护念</p>
<p>
	　　若为诸佛所护念则能发起菩提心</p>
<p>
	　　若能发起菩提心则能勤修佛功德</p>
<p>
	　　若能勤修佛功德则得生在如来家</p>
<p>
	　　若得生在如来家则善修行巧方便</p>
<p>
	　　若善修行巧方便则得信乐心清净</p>
<p>
	　　若得信乐心清净则得增上最胜心</p>
<p>
	　　若得增上最胜心则常修习波罗蜜</p>
<p>
	　　若常修习波罗蜜则能具足摩诃衍</p>
<p>
	　　若能具足摩诃衍则能<a>如法</a>供养佛</p>
<p>
	　　若能如法供养佛则能<a>念佛</a>心不动</p>
<p>
	　　若能念佛心不动则常睹见无量佛</p>
<p>
	　　若常睹见无量佛则见如来体<a>常住</a></p>
<p>
	　　若见如来体常住则能知法永不灭</p>
<p>
	　　若能知法永不灭则得辩才无障碍</p>
<p>
	　　若得辩才无障碍则能开演无边法</p>
<p>
	　　若能开演无边法则能慈愍度众生</p>
<p>
	　　若能慈愍度众生则得坚固大悲心</p>
<p>
	　　若得坚固大悲心则能爱乐甚深法</p>
<p>
	　　若能爱乐甚深法则能舍离有为过</p>
<p>
	　　若能舍离有为过则离憍慢及放逸</p>
<p>
	　　若离憍慢及放逸则能兼利一切众</p>
<p>
	　　若能兼利一切众则处生死无疲厌</p>
<p>
	　　若处生死无疲厌则能勇健无能胜</p>
<p>
	　　若能勇健无能胜则能发起大神通</p>
<p>
	　　若能发起大神通则知一切众生行</p>
<p>
	　　若知一切众生行则能成就诸群生</p>
<p>
	　　若能成就诸群生则得善摄众生智</p>
<p>
	　　若得善摄众生智则能成就四摄法</p>
<p>
	　　若能成就四摄法则与众生无限利</p>
<p>
	　　若与众生无限利则具最胜智方便</p>
<p>
	　　若具最胜智方便则住勇猛无上道</p>
<p>
	　　若住勇猛无上道则能摧殄诸魔力</p>
<p>
	　　若能摧殄诸魔力则能超出四魔境</p>
<p>
	　　若能超出四魔境则得至于不退地</p>
<p>
	　　若得至于不退地则得无生深法忍</p>
<p>
	　　若得无生深法忍则为诸佛所授记</p>
<p>
	　　若为诸佛所授记则一切佛现其前</p>
<p>
	　　若一切佛现其前则了神通深密用</p>
<p>
	　　若了神通深密用则为诸佛所忆念</p>
<p>
	　　若为诸佛所忆念则以佛德自庄严</p>
<p>
	　　若以佛德自庄严则获妙福端严身</p>
<p>
	　　若获妙福端严身则身晃耀如金山</p>
<p>
	　　若身晃耀如金山则相庄严三十二</p>
<p>
	　　若相庄严三十二则具随好为严饰</p>
<p>
	　　若具随好为严饰则身光明无限量</p>
<p>
	　　若身光明无限量则不思议光庄严</p>
<p>
	　　若不思议光庄严其光则出诸莲华</p>
<p>
	　　其光若出诸莲华则无量佛坐华上</p>
<p>
	　　示现十方靡不遍悉能调伏诸众生</p>
<p>
	　　若能如是调众生则现无量神通力</p>
<p>
	　　若现无量神通力则住不可思议土</p>
<p>
	　　演说不可思议法令不思议众欢喜</p>
<p>
	　　若说不可思议法令不思议众欢喜</p>
<p>
	　　则以智慧辩才力随众生心而化诱</p>
<p>
	　　若以智慧辩才力随众生心而化诱</p>
<p>
	　　则以智慧为先导身语意业恒无失</p>
<p>
	　　若以智慧为先导身语意业恒无失</p>
<p>
	　　则其愿力得自在普随诸趣而现身</p>
<p>
	　　若其愿力得自在普随诸趣而现身</p>
<p>
	　　则能为众说法时音声随类难思议</p>
<p>
	　　若能为众说法时音声随类难思议</p>
<p>
	　　则于一切众生心一念悉知无有余</p>
<p>
	　　若于一切众生心一念悉知无有余</p>
<p>
	　　则知烦恼无所起永不没溺于生死</p>
<p>
	　　若知烦恼无所起永不没溺于生死</p>
<p>
	　　则获功德法性身以法威力现世间</p>
<p>
	　　若获功德法性身以法威力现世间</p>
<p>
	　　则获十地十自在修行诸度胜解脱</p>
<p>
	　　若获十地十自在修行诸度胜解脱</p>
<p>
	　　则获灌顶大神通住于最胜诸三昧</p>
<p>
	　　若获灌顶大神通住于最胜诸三昧</p>
<p>
	　　则于十方诸佛所应受灌顶而升位</p>
<p>
	　　若于十方诸佛所应受灌顶而升位</p>
<p>
	　　则蒙十方一切<a>佛手</a>以甘露灌其顶</p>
<p>
	　　若蒙十方一切佛手以甘露灌其顶</p>
<p>
	　　则身充遍如<a>虚空</a>安住不动满十方</p>
<p>
	　　若身充遍如虚空安住不动满十方</p>
<p>
	　　则彼所行无与等诸天世人莫能知</p>
<p>
	　　菩萨勤修大悲行愿度一切无不果</p>
<p>
	　　见闻听受若供养靡不皆令获安乐</p>
<p>
	　　彼诸大士威神力<a>法眼</a>常全无缺减</p>
<p>
	　　十善妙行等诸道无上胜宝皆令现</p>
<p>
	　　譬如大海金刚聚以彼威力生众宝</p>
<p>
	　　无减无增亦无尽菩萨功德聚亦然</p>
<p>
	　　或有刹土无有佛于彼示现成正觉</p>
<p>
	　　或有国土不知法于彼为说妙法藏</p>
<p>
	　　无有分别无功用于一念顷遍十方</p>
<p>
	　　如月光影靡不周无量方便化群生</p>
<p>
	　　于彼十方世界中念念示现成佛道</p>
<p>
	　　转正法轮入寂灭乃至<a>舍利</a>广分布</p>
<p>
	　　或现声闻独觉道或现成佛普庄严</p>
<p>
	　　如是开阐三乘教广度众生无量劫</p>
<p>
	　　或现童男童女形天龙及以阿修罗</p>
<p>
	　　乃至摩睺罗伽等随其所乐悉令见</p>
<p>
	　　众生形相各不同行业音声亦无量</p>
<p>
	　　如是一切皆能现海印三昧威神力</p>
<p>
	　　严净不可思议刹供养一切诸如来</p>
<p>
	　　放大光明无有边度脱众生亦无限</p>
<p>
	　　智慧自在不思议说法言辞无有碍</p>
<p>
	　　施戒忍进及<a>禅定</a>智慧方便神通等</p>
<p>
	　　如是一切皆自在以佛华严三昧力</p>
<p>
	　　一微尘中入三昧成就一切微尘定</p>
<p>
	　　而彼微尘亦不增于一普现难思刹</p>
<p>
	　　彼一尘内众多刹或有有佛或无佛</p>
<p>
	　　或有杂染或清净或有广大或狭小</p>
<p>
	　　或复有成或有坏或有正住或傍住</p>
<p>
	　　或如旷野热时焰或如天上因陀网</p>
<p>
	　　如一尘中所示现一切微尘悉亦然</p>
<p>
	　　此大名称诸<a>圣人</a>三昧解脱神通力</p>
<p>
	　　若欲供养一切佛入于三昧起神变</p>
<p>
	　　能以一手遍三千普供一切诸如来</p>
<p>
	　　十方所有胜妙华涂香末香无价宝</p>
<p>
	　　如是皆从手中出供养道树诸最胜</p>
<p>
	　　无价宝衣杂妙香宝幢幡盖皆严好</p>
<p>
	　　真金为华宝为帐莫不皆从掌中雨</p>
<p>
	　　十方所有诸妙物应可奉献无上尊</p>
<p>
	　　掌中悉雨无不备菩提树前持供佛</p>
<p>
	　　十方一切诸妓乐钟鼓琴瑟非一类</p>
<p>
	　　悉奏和雅妙音声靡不从于掌中出</p>
<p>
	　　十方所有诸赞颂称叹如来实功德</p>
<p>
	　　如是种种妙言辞皆从掌内而开演</p>
<p>
	　　菩萨右手放净光光中香水从空雨</p>
<p>
	　　普洒十方诸佛土供养一切照世灯</p>
<p>
	　　又放光明妙庄严出生无量宝莲华</p>
<p>
	　　其华色相皆殊妙以此供养于诸佛</p>
<p>
	　　又放光明华庄严种种妙华集为帐</p>
<p>
	　　普散十方诸国土供养一切大德尊</p>
<p>
	　　又放光明香庄严种种妙香集为帐</p>
<p>
	　　普散十方诸国土供养一切大德尊</p>
<p>
	　　又放光明末香严种种末香聚为帐</p>
<p>
	　　普散十方诸国土供养一切大德尊</p>
<p>
	　　又放光明衣庄严种种名衣集为帐</p>
<p>
	　　普散十方诸国土供养一切大德尊</p>
<p>
	　　又放光明宝庄严种种妙宝集为帐</p>
<p>
	　　普散十方诸国土供养一切大德尊</p>
<p>
	　　又放光明莲庄严种种莲华集为帐</p>
<p>
	　　普散十方诸国土供养一切大德尊</p>
<p>
	　　又放光明璎庄严种种妙璎集为帐</p>
<p>
	　　普散十方诸国土供养一切大德尊</p>
<p>
	　　又放光明幢庄严其幢绚焕备众色</p>
<p>
	　　种种无量皆殊好以此庄严诸佛土</p>
<p>
	　　种种杂宝庄严盖众妙缯幡共垂饰</p>
<p>
	　　摩尼宝铎演佛音执持供养诸如来</p>
<p>
	　　手出供具难思议如是供养一导师</p>
<p>
	　　一切佛所皆如是大士三昧神通力</p>
<p>
	　　菩萨住在三昧中种种自在摄众生</p>
<p>
	　　悉以所行功德法无量方便而开诱</p>
<p>
	　　或以供养如来门或以难思布施门</p>
<p>
	　　或以头陀持戒门或以不动堪忍门</p>
<p>
	　　或以苦行精进门或以寂静禅定门</p>
<p>
	　　或以决了智慧门或以所行方便门</p>
<p>
	　　或以梵住神通门或以四摄利益门</p>
<p>
	　　或以福智庄严门或以因缘解脱门</p>
<p>
	　　或以根力正道门或以声闻解脱门</p>
<p>
	　　或以独觉清净门或以大乘自在门</p>
<p>
	　　或以无常众苦门或以<a>无我</a>寿者门</p>
<p>
	　　或以不净离欲门或以灭尽三昧门</p>
<p>
	　　随诸众生病不同悉以法药而对治</p>
<p>
	　　随诸众生心所乐悉以方便而满足</p>
<p>
	　　随诸众生行差别悉以善巧而成就</p>
<p>
	　　如是三昧神通相一切天人莫能测</p>
<p>
	　　有妙三昧名随乐菩萨住此普观察</p>
<p>
	　　随宜示现度众生悉使欢心从法化</p>
<p>
	　　劫中饥馑灾难时悉与世间诸乐具</p>
<p>
	　　随其所欲皆令满普为众生作饶益</p>
<p>
	　　或以饮食上好味宝衣严具众妙物</p>
<p>
	　　乃至王位皆能舍令好施者悉从化</p>
<p>
	　　或以相好庄严身上妙衣服宝璎珞</p>
<p>
	　　华鬘为饰香涂体威仪具足度众生</p>
<p>
	　　一切世间所好尚色相颜容及衣服</p>
<p>
	　　随应普现惬其心[彳*卑]乐色者皆从道</p>
<p>
	　　迦陵频伽美妙音俱枳罗等妙音声</p>
<p>
	　　种种<a>梵音</a>皆具足随其心乐为说法</p>
<p>
	　　八万四千诸法门诸佛以此度众生</p>
<p>
	　　彼亦如其差别法随世所宜而化度</p>
<p>
	　　众生苦乐利衰等一切世间所作法</p>
<p>
	　　悉能应现同其事以此普度诸众生</p>
<p>
	　　一切世间众苦患深广无涯如大海</p>
<p>
	　　与彼同事悉能忍令其利益得安乐</p>
<p>
	　　若有不识出离法不求解脱离諠愦</p>
<p>
	　　菩萨为现舍国财常乐出家心寂静</p>
<p>
	　　家是贪爱系缚所欲使众生悉免离</p>
<p>
	　　故示出家得解脱于诸欲乐无所受</p>
<p>
	　　菩萨示行十种行亦行一切大人法</p>
<p>
	　　诸仙行等悉无余为欲利益众生故</p>
<p>
	　　若有众生寿无量烦恼微细乐具足</p>
<p>
	　　菩萨于中得自在示受老病死众患</p>
<p>
	　　或有贪欲嗔恚痴烦恼猛火常炽然</p>
<p>
	　　菩萨为现老病死令彼众生悉调伏</p>
<p>
	　　如来十力无所畏及以十八不共法</p>
<p>
	　　所有无量诸功德悉以示现度众生</p>
<p>
	　　记心教诫及神足悉是如来自在用</p>
<p>
	　　彼诸大士皆示现能使众生尽调伏</p>
<p>
	　　菩萨种种方便门随顺世法度众生</p>
<p>
	　　譬如莲华不着水如是在世令深信</p>
<p>
	　　雅思渊才文中王歌舞谈说众所欣</p>
<p>
	　　一切世间众技术譬如幻师无不现</p>
<p>
	　　或为长者邑中主或为贾客商人导</p>
<p>
	　　或为国王及大臣或作良医善众论</p>
<p>
	　　或于旷野作大树或为良药众宝藏</p>
<p>
	　　或作宝珠随所求或以正道示众生</p>
<p>
	　　若见世界始成立众生未有资身具</p>
<p>
	　　是时菩萨为工匠为之示现种种业</p>
<p>
	　　不作逼恼众生物但说利益世间事</p>
<p>
	　　咒术药草等众论如是所有皆能说</p>
<p>
	　　一切仙人殊胜行人天等类同<a>信仰</a></p>
<p>
	　　如是难行苦行法菩萨随应悉能作</p>
<p>
	　　或作外道出家人或在山林自勤苦</p>
<p>
	　　或露形体无衣服而于彼众作师长</p>
<p>
	　　或现邪命种种行习行非法以为胜</p>
<p>
	　　或现梵志诸威仪于彼众中为上首</p>
<p>
	　　或受五热随日转或持牛狗及鹿戒</p>
<p>
	　　或着坏衣奉事火为化是等作导师</p>
<p>
	　　或有示谒诸天庙或复示入恒河水</p>
<p>
	　　食根果等悉示行于彼常思已胜法</p>
<p>
	　　或现蹲踞或翘足或卧草棘及灰上</p>
<p>
	　　或复卧杵求出离而于彼众作师首</p>
<p>
	　　如是等类诸外道观其意解与同事</p>
<p>
	　　所示苦行世靡堪令彼见已皆调伏</p>
<p>
	　　众生迷惑禀邪教住于恶见受众苦</p>
<p>
	　　为其方便说妙法悉令得解真实谛</p>
<p>
	　　或边<a>咒语</a>说<a>四谛</a>或善密语说四谛</p>
<p>
	　　或人直语说四谛或天密语说四谛</p>
<p>
	　　分别文字说四谛决定义理说四谛</p>
<p>
	　　善破于他说四谛非外所动说四谛</p>
<p>
	　　或八部语说四谛或一切语说四谛</p>
<p>
	　　随彼所解语言音为说四谛令解脱</p>
<p>
	　　所有一切诸佛法皆如是说无不尽</p>
<p>
	　　知语境界不思议是名说法三昧力</p>
		

	
	

		</div></div><hr><script charset='utf-8' src='../../js/footer.js'></script></body></html>