<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十六卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十六卷 大方广佛华严经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十六卷 <a>大方广佛华严经</a></strong></p>
<p>
	　　于阗国<a>三藏</a>实叉难陀奉制译</p>
<p>
	　　升须弥山顶品第十三</p>
<p>
	　　尔时如来威神力故。十方一切世界。一一四天下。阎浮提中。悉见如来坐于树下。各有<a>菩萨</a>。承佛神力。而演<a>说法</a>。靡不自谓恒对于佛。尔时<a>世尊</a>。不离一切菩提树下。而上升须弥。向帝释殿。时天帝释。在妙胜殿前。遥见佛来。即以神力。庄严此殿。置普光明藏师子之座。其座悉以妙宝所成。十千层级。逈极庄严。十千金网。弥覆其上。十千种帐。十千种盖。周回间列。十千缯绮。以为垂带。十千珠璎周遍交络。十千衣服。敷布座上。十千天子。十千梵王。前后围绕。十千光明。而为照耀。尔时帝释。奉为如来。敷置座已。曲躬合掌。恭敬向佛。而作是言。善来世尊。善来善逝。善来如来。应正等觉。唯愿哀愍。处此宫殿。尔时世尊。即受其请。入妙胜殿。十方一切诸世界中。悉亦如是。尔时帝释。以佛神力。诸宫殿中。所有乐音。自然止息。即自忆念过去佛所。种诸善根。而说颂言</p>
<p>
	　　迦叶如来具大悲诸吉祥中最无上</p>
<p>
	　　彼佛曾来入此殿是故此处最吉祥</p>
<p>
	　　拘那牟尼见无碍诸吉祥中最无上</p>
<p>
	　　彼佛曾来入此殿是故此处最吉祥</p>
<p>
	　　迦罗鸠驮如金山诸吉祥中最无上</p>
<p>
	　　彼佛曾来入此殿是故此处最吉祥</p>
<p>
	　　毗舍浮佛无三垢诸吉祥中最无上</p>
<p>
	　　彼佛曾来入此殿是故此处最吉祥</p>
<p>
	　　尸弃如来离分别诸吉祥中最无上</p>
<p>
	　　彼佛曾来入此殿是故此处最吉祥</p>
<p>
	　　毗婆尸佛如满月诸吉祥中最无上</p>
<p>
	　　彼佛曾来入此殿是故此处最吉祥</p>
<p>
	　　弗沙明达第一义诸吉祥中最无上</p>
<p>
	　　彼佛曾来入此殿是故此处最吉祥</p>
<p>
	　　提舍如来辩无碍诸吉祥中最无上</p>
<p>
	　　彼佛曾来入此殿是故此处最吉祥</p>
<p>
	　　波头摩佛净无垢诸吉祥中最无上</p>
<p>
	　　彼佛曾来入此殿是故此处最吉祥</p>
<p>
	　　然灯如来大光明诸吉祥中最无上</p>
<p>
	　　彼佛曾来入此殿是故此处最吉祥</p>
<p>
	　　如此世界中。忉利天王。以如来神力故。偈赞十佛所有功德。十方世界。诸释天王。悉亦如是。赞佛功德。尔时。世尊。入妙胜殿。结跏趺坐。此殿忽然。广博<a>宽容</a>。如其天众。诸所住处。十方世界。悉亦如是</p>
<p>
	　　大方广佛<a>华严经</a>须弥顶上偈赞品第十四</p>
<p>
	　　尔时。佛神力故。十方各有一大菩萨。一一各与佛刹微尘数菩萨俱。从百佛刹。微尘数国土外。诸世界中。而来集会。其名曰法慧菩萨。一切慧菩萨。胜慧菩萨。功德慧菩萨。精进慧菩萨。善慧菩萨。智慧菩萨。真实慧菩萨。无上慧菩萨。坚固慧菩萨。所从来土。所谓。因陀罗华世界。波头摩华世界。宝华世界。优钵罗华世界。金刚华世界。妙香华世界。悦意华世界。阿卢那华世界。那罗陀华世界。<a>虚空</a>华世界。各于佛所。净修梵行。所谓。殊特月佛。无尽月佛。不动月佛。风月佛。水月佛。<a>解脱</a>月佛。无上月佛。星宿月佛。清净月佛。明了月佛。是诸菩萨。至佛所已。顶<a>礼佛</a>足。随所来方。各化作毗卢遮那藏师子之座。于其座上。结跏趺坐。如此世界中。须弥顶上。菩萨来集。一切世界。悉亦如是。彼诸菩萨。所有名字。世界佛号。悉等无别。尔时世尊。从两足指。放百千亿妙色光明。普照十方一切世界。须弥顶上。帝释宫中。佛及大众。靡不皆现。尔时法慧菩萨。承佛威神。普观十方。而说颂曰</p>
<p>
	　　佛放净光明普见世导师</p>
<p>
	　　须弥山王顶妙胜殿中住</p>
<p>
	　　一切释天王请佛入宫殿</p>
<p>
	　　悉以十妙颂称赞诸如来</p>
<p>
	　　彼诸大会中所有菩萨众</p>
<p>
	　　皆从十方至化座而安坐</p>
<p>
	　　彼会诸菩萨皆同我等名</p>
<p>
	　　所从诸世界名字亦如是</p>
<p>
	　　本国诸世尊名号悉亦同</p>
<p>
	　　各于其佛所净修无上行</p>
<p>
	　　佛子汝应观如来<a>自在</a>力</p>
<p>
	　　一切阎浮提皆言佛在中</p>
<p>
	　　我等今见佛住于须弥顶</p>
<p>
	　　十方悉亦然如来自在力</p>
<p>
	　　一一世界中发心求佛道</p>
<p>
	　　依于如是愿修习菩提行</p>
<p>
	　　佛以种种身游行遍<a>世间</a></p>
<p>
	　　法界无所碍无能测量者</p>
<p>
	　　慧光恒普照世闇悉除灭</p>
<p>
	　　一切无等伦云何可测知</p>
<p>
	　　尔时一切慧菩萨。承佛威力。普观十方。而说颂言</p>
<p>
	　　假使百千劫常见于如来</p>
<p>
	　　不依真实义而观救世者</p>
<p>
	　　是人取诸相增长痴惑网</p>
<p>
	　　系缚<a>生死</a>狱盲冥不见佛</p>
<p>
	　　观察于诸法自性无所有</p>
<p>
	　　如其生灭相但是假名说</p>
<p>
	　　一切法无生一切法无灭</p>
<p>
	　　若能如是解诸佛常现前</p>
<p>
	　　法性本空寂无取亦无见</p>
<p>
	　　性空即是佛不可得思量</p>
<p>
	　　若知一切法体性皆如是</p>
<p>
	　　斯人则不为烦恼所染着</p>
<p>
	　　凡夫见诸法但随于相转</p>
<p>
	　　不了法无相以是不见佛</p>
<p>
	　　牟尼离三世诸相悉具足</p>
<p>
	　　住于无所住普遍而不动</p>
<p>
	　　我观一切法皆悉得明了</p>
<p>
	　　今见于如来决定无有疑</p>
<p>
	　　法慧先已说如来真实性</p>
<p>
	　　我从彼了知菩提难思议</p>
<p>
	　　尔时胜慧菩萨。承佛威力普观十方。而说颂言</p>
<p>
	　　如来大智慧希有无等伦</p>
<p>
	　　一切诸世间思惟莫能及</p>
<p>
	　　凡夫妄观察取相不如理</p>
<p>
	　　佛离一切相非彼所能见</p>
<p>
	　　迷惑无知者妄取<a>五蕴</a>相</p>
<p>
	　　不了彼真性是人不见佛</p>
<p>
	　　了知一切法自性无所有</p>
<p>
	　　如是解法性则见卢舍那</p>
<p>
	　　因前五蕴故后蕴相续起</p>
<p>
	　　于此性了知见佛难思议</p>
<p>
	　　譬如闇中宝无灯不可见</p>
<p>
	　　<a>佛法</a>无人说虽慧莫能了</p>
<p>
	　　亦如目有翳不见净妙色</p>
<p>
	　　如是不净心不见诸佛法</p>
<p>
	　　又如明净日瞽者莫能见</p>
<p>
	　　无有智慧心终不见诸佛</p>
<p>
	　　若能除眼翳舍离于色想</p>
<p>
	　　不见于诸法则得见如来</p>
<p>
	　　一切慧先说诸佛菩提法</p>
<p>
	　　我从于彼闻得见卢舍那</p>
<p>
	　　尔时功德慧菩萨。承佛威力。普观十方。而说颂言</p>
<p>
	　　诸法无真实妄取真实相</p>
<p>
	　　是故诸凡夫轮回生死狱</p>
<p>
	　　言辞所说法小智妄分别</p>
<p>
	　　是故生障碍不了于自心</p>
<p>
	　　不能了自心云何知正道</p>
<p>
	　　彼由颠倒慧增长一切恶</p>
<p>
	　　不见诸法空恒受生死苦</p>
<p>
	　　斯人未能有清净<a>法眼</a>故</p>
<p>
	　　我昔受众苦由我不见佛</p>
<p>
	　　故当净法眼观其所应见</p>
<p>
	　　若得见于佛其心无所取</p>
<p>
	　　此人则能见如佛所知法</p>
<p>
	　　若见佛真法则名大智者</p>
<p>
	　　斯人有净眼能观察世间</p>
<p>
	　　无见即是见能见一切法</p>
<p>
	　　于法若有见此则无所见</p>
<p>
	　　一切诸法性无生亦无灭</p>
<p>
	　　奇哉大导师<a>自觉</a>能觉他</p>
<p>
	　　胜慧先已说如来所悟法</p>
<p>
	　　我等从彼闻能知佛真性</p>
<p>
	　　尔时精进慧菩萨。承佛威力。观察十方。而说颂言</p>
<p>
	　　若住于分别则坏清净眼</p>
<p>
	　　愚痴邪见增永不见诸佛</p>
<p>
	　　若能了邪法如实不颠倒</p>
<p>
	　　知妄本自真见佛则清净</p>
<p>
	　　有见则为垢此则未为见</p>
<p>
	　　远离于诸见如是乃见佛</p>
<p>
	　　世间言语法众生妄分别</p>
<p>
	　　知世皆无生乃是见世间</p>
<p>
	　　若见见世间见则世间相</p>
<p>
	　　如实等无异此名真见者</p>
<p>
	　　若见等无异于物不分别</p>
<p>
	　　是见离诸惑无漏得自在</p>
<p>
	　　诸佛所开示一切分别法</p>
<p>
	　　是悉不可得彼性清净故</p>
<p>
	　　法性本清净如空无有相</p>
<p>
	　　一切无能说智者如是观</p>
<p>
	　　远离于法想不乐一切法</p>
<p>
	　　此亦无所修能见大牟尼</p>
<p>
	　　如德慧所说此名见佛者</p>
<p>
	　　所有一切行体性皆寂灭</p>
<p>
	　　尔时善慧菩萨。承佛威力。普观十方。而说颂言</p>
<p>
	　　希有大勇健无量诸如来</p>
<p>
	　　离垢心解脱自度能度彼</p>
<p>
	　　我见世间灯如实不颠倒</p>
<p>
	　　如于无量劫积智者所见</p>
<p>
	　　一切凡夫行莫不速归尽</p>
<p>
	　　其性如虚空故说无有尽</p>
<p>
	　　智者说无尽此亦无所说</p>
<p>
	　　自性无尽故得有难思尽</p>
<p>
	　　所说无尽中无众生可得</p>
<p>
	　　知众生性尔则见大名称</p>
<p>
	　　无见说为见无生说众生</p>
<p>
	　　若见若众生了知无体性</p>
<p>
	　　能见及所见见者悉除遣</p>
<p>
	　　不坏于真法此人了知佛</p>
<p>
	　　若人了知佛及佛所说法</p>
<p>
	　　则能照世间如佛卢舍那</p>
<p>
	　　正觉善开示一法清净道</p>
<p>
	　　精进慧大士演说无量法</p>
<p>
	　　若有若无有彼想皆除灭</p>
<p>
	　　如是能见佛安住于实际</p>
<p>
	　　尔时智慧菩萨。承佛威力。普观十方。而说颂言</p>
<p>
	　　我闻最胜教即生智慧光</p>
<p>
	　　普照十方界悉见一切佛</p>
<p>
	　　此中无少物但有假名字</p>
<p>
	　　若计有我人则为入险道</p>
<p>
	　　诸取着凡夫计身为实有</p>
<p>
	　　如来非所取彼终不得见</p>
<p>
	　　此人无慧眼不能得见佛</p>
<p>
	　　于无量劫中流<a>转生</a>死海</p>
<p>
	　　有诤说生死无诤即<a>涅槃</a></p>
<p>
	　　生死及涅槃一俱不可得</p>
<p>
	　　若逐假名字取着此二法</p>
<p>
	　　此人不如实不知圣妙道</p>
<p>
	　　若生如是想此佛此最胜</p>
<p>
	　　颠倒非实义不能见正觉</p>
<p>
	　　能知此实体寂灭真如相</p>
<p>
	　　则见正觉尊超出语言道</p>
<p>
	　　言语说诸法不能显实相</p>
<p>
	　　平等乃能见<a>如法</a>佛亦然</p>
<p>
	　　正觉过去世未来及现在</p>
<p>
	　　永断分别根是故说名佛</p>
<p>
	　　尔时真实慧菩萨。承佛威力。普观十方。而说颂言</p>
<p>
	　　宁受<a>地狱</a>苦得闻诸佛名</p>
<p>
	　　不受无量乐而不闻佛名</p>
<p>
	　　所以于往昔无数劫受苦</p>
<p>
	　　<a>流转</a>生死中不闻佛名故</p>
<p>
	　　于法不颠倒如实而现证</p>
<p>
	　　离诸和合相是名无上觉</p>
<p>
	　　现在非和合去来亦复然</p>
<p>
	　　一切法无相是则佛真体</p>
<p>
	　　若能如是观诸法甚深义</p>
<p>
	　　则见一切佛法身真实相</p>
<p>
	　　于实见真实非实见不实</p>
<p>
	　　如是究竟解是故名为佛</p>
<p>
	　　佛法不可觉了此名觉法</p>
<p>
	　　诸佛如是修一法不可得</p>
<p>
	　　知以一故众知以众故一</p>
<p>
	　　诸法无所依但从和合起</p>
<p>
	　　无能作所作唯从业想生</p>
<p>
	　　云何知如是异此无有故</p>
<p>
	　　一切法无住定处不可得</p>
<p>
	　　诸佛住于此究竟不动摇</p>
<p>
	　　尔时无上慧菩萨。承佛威力。普观十方。而说颂言</p>
<p>
	　　无上摩诃萨远离众生想</p>
<p>
	　　无有能过者故号为无上</p>
<p>
	　　诸佛所得处无作无分别</p>
<p>
	　　粗者无所有微细亦复然</p>
<p>
	　　诸佛所行境于中无有数</p>
<p>
	　　正觉远离数此是佛真法</p>
<p>
	　　如来光普照灭除众暗冥</p>
<p>
	　　是光非有照亦复非无照</p>
<p>
	　　于法无所著无念亦无染</p>
<p>
	　　无住无处所不坏于法性</p>
<p>
	　　此中无有二亦复无有一</p>
<p>
	　　大智善见者如理巧安住</p>
<p>
	　　无中无有二无二亦复无</p>
<p>
	　　<a>三界</a>一切空是则诸佛见</p>
<p>
	　　凡夫无觉解佛令住<a>正法</a></p>
<p>
	　　诸法无所住悟此见自身</p>
<p>
	　　非身而说身非起而现起</p>
<p>
	　　无身亦无见是佛无上身</p>
<p>
	　　如是实慧说诸佛妙法性</p>
<p>
	　　若闻此法者当得清净眼</p>
<p>
	　　尔时坚固慧菩萨。承佛威力。普观十方。而说颂言</p>
<p>
	　　伟哉大光明勇健无上士</p>
<p>
	　　为利群迷故而兴于世间</p>
<p>
	　　佛以大悲心普观诸众生</p>
<p>
	　　见在三有中轮回受众苦</p>
<p>
	　　唯除正等觉具德尊导师</p>
<p>
	　　一切诸<a>天人</a>无能救护者</p>
<p>
	　　若佛菩萨等不出于世间</p>
<p>
	　　无有一众生而能得安乐</p>
<p>
	　　如来等正觉及诸贤圣众</p>
<p>
	　　出现于世间能与众生乐</p>
<p>
	　　若见如来者为得大善利</p>
<p>
	　　闻佛名生信则是世间塔</p>
<p>
	　　我等见世尊为得大利益</p>
<p>
	　　闻如是妙法悉当成佛道</p>
<p>
	　　诸菩萨过去以佛威神力</p>
<p>
	　　得清净慧眼了诸佛境界</p>
<p>
	　　今见卢舍那重增清净信</p>
<p>
	　　佛智无边际演说不可尽</p>
<p>
	　　胜慧等菩萨及我坚固慧</p>
<p>
	　　无数亿劫中说亦不能尽</p>
<p>
	　　大方广佛华严经十住品第十五</p>
<p>
	　　尔时。法慧菩萨。承佛威力。入菩萨无量方便三昧。以三昧力。十方各千佛刹。微尘数世界之外。有千佛刹。微尘数诸佛。皆同一号。名曰法慧。普现其前。告法慧菩萨言。善哉善哉。善男子。汝能入是菩萨。无量方便三昧。善男子。十方各千佛刹。微尘数诸佛。悉以神力。共加于汝。又是毗卢遮那如来。往昔愿力。威神之力。及汝所修。善根力故。入此三昧。令汝说法。为增长佛智故。深入法界故。善了众生界故。所入无碍故。所行无障故。得无等方便故。入一切智性故。觉一切法故。知一切根故。能持说一切法故。所谓。发起诸菩萨十种住。善男子。汝当承佛威神之力。而演此法。是时诸佛。即与法慧菩萨。无碍智无著智。无断智无痴智。无异智无失智。无量智无胜智。无懈智无夺智。何以故。此三昧力。法如是故。是时诸佛。各申右手。摩法慧菩萨顶。法慧菩萨。即从定起。告诸菩萨言。佛子。菩萨住处广大。与法界虚空等。佛子。菩萨住三世诸佛家。彼菩萨住。我今当说。诸佛子。菩萨住有十种。过去未来现在诸佛。已说。当说。今说。何者为十。所谓。初发心住。治地住。<a>修行</a>住。生贵住。具足方便住。正心住。不退住。童真住。王子住。灌顶住。是名菩萨十住。去来现在。诸佛所说</p>
<p>
	　　佛子。云何为菩萨发心住。此菩萨。见佛世尊。形貌端严。色相<a>圆满</a>。人所乐见。难可值遇。有大威力。或见神足。或闻记别。或听教诫。或见众生受诸剧苦。或闻如来广大佛法。发菩提心。求一切智。此菩萨。缘十种难得法。而发于心。何者为十。所谓。是处非处智。<a>善恶</a>业报智。诸根胜劣智。种种解差别智。种种界差别智。一切至处道智。诸禅解脱三昧智。<a>宿命</a>无碍智。天眼无碍智。三世漏普尽智。是为十。佛子。此菩萨。应劝学十法。何者为十。所谓。勤供养佛乐住生死。主导世间令除恶业。以胜妙法常行教诲。叹无上法<a>学佛</a>功德。生诸佛前恒蒙摄受。方便演说寂静三昧。赞叹远离生死轮回。为苦众生作归依处。何以故。欲令菩萨。于佛法中。心转增广。有所闻法。即自开解。不由他教故</p>
<p>
	　　佛子。云何为菩萨治地住。此菩萨。于诸众生。发十种心。何者为十。所谓。利益心。大悲心。安乐心。安住心。怜愍心。摄受心。守护心。同己心。师心。导师心。是为十。佛子。此菩萨。应劝学十法。何者为十。所谓。诵习多闻。虚闲寂静。近善知识。发言和悦。语必知时。心无怯怖。了达于义。如法修行。远离愚迷。安住不动。何以故。欲令菩萨。于诸众生。增长大悲。有所闻法。即自开解。不由他教故</p>
<p>
	　　佛子。云何为菩萨修行住。此菩萨。以十种行。观一切法。何等为十。所谓。观一切法无常。一切法苦。一切法空。一切法<a>无我</a>。一切法无作。一切法无味。一切法不如名。一切法无处所。一切法离分别。一切法无坚实。是为十。佛子。此菩萨。应劝学十法。何者为十。所谓。观察众生界。法界。世界。观察地界。水界。火界。风界。观察欲界。<a>色界</a>。无色界。何以故。欲令菩萨。智慧明了。有所闻法。即自开解。不由他教故</p>
<p>
	　　佛子。云何为菩萨生贵住。此菩萨。从圣教中生。成就十法。何者为十。所谓。永不退转于诸佛所。深生净信。善观察法。了知众生。国土。世界。业行。果报。生死。涅槃。是为十。佛子。此菩萨。应劝学十法。何者为十。所谓。了知过去。未来。现在。一切佛法。修集过去。未来。现在。一切佛法。圆满过去。未来。现在。一切佛法。了知一切诸佛平等。何以故。欲令增进于三世中。心得平等。有所闻法。即自开解。不由他教故</p>
<p>
	　　佛子。云何为菩萨具足方便住。此菩萨。所修善根。皆为救护一切众生。<a>饶益</a>一切众生。安乐一切众生。哀愍一切众生。度脱一切众生。令一切众生。离诸灾难。令一切众生。出生死苦。令一切众生。发生净信。令一切众生。悉得调伏。令一切众生。咸证涅槃。佛子。此菩萨。应劝学十法。何者为十。所谓。知众生无边。知众生无量。知众生无数。知众生不思议。知众生无量色。知众生不可量。知众生空。知众生无所作。知众生无所有。知众生无自性。何以故。欲令其心。转复增胜。无所染着。有所闻法。即自开解。不由他教故</p>
<p>
	　　佛子。云何为菩萨正心住。此菩萨。闻十种法。心定不动。何者为十。所谓。闻赞佛毁佛。于佛法中。心定不动。闻赞法毁法。于佛法中。心定不动。闻赞菩萨毁菩萨。于佛法中。心定不动。闻赞菩萨毁菩萨所行法。于佛法中。心定不动。闻说众生有量无量。于佛法中。心定不动。闻说众生有垢无垢。于佛法中。心定不动。闻说众生易度难度。于佛法中。心定不动。闻说法界有量无量。于佛法中。心定不动。闻说法界有成有坏。于佛法中。心定不动。闻说法界若有若无。于佛法中。心定不动。是为十。佛子。此菩萨。应劝学十法。何者为十。所谓。一切法无相。一切法无体。一切法不可修。一切法无所有。一切法无真实。一切法空。一切法无性。一切法如幻。一切法如梦。一切法无分别。何以故。欲令其心。转复增进。得不退转。无生法忍。有所闻法。即自开解。不由他教故</p>
<p>
	　　佛子。云何为菩萨不退住。此菩萨。闻十种法。坚固不退。何者为十。所谓。闻有佛无佛。于佛法中。心不退转。闻有法无法。于佛法中。心不退转。闻有菩萨无菩萨。于佛法中。心不退转。闻有菩萨行无菩萨行。于佛法中。心不退转。闻菩萨修行出离。修行不出离。于佛法中。心不退转。闻过去有佛。过去无佛。于佛法中。心不退转。闻未来有佛。未来无佛。于佛法中。心不退转。闻现在有佛。现在无佛。于佛法中。心不退转。闻佛智有尽。佛智无尽。于佛法中。心不退转。闻三世一相。三世非一相。于佛法中。心不退转。是为十。佛子。此菩萨。应劝学十种广大法。何者为十。所谓。说一即多。说多即一。文随于义。义随于文。非有即有。有即非有。无相即相。相即无相。无性即性。性即无性。何以故。欲令增进于一切法。善能出离。有所闻法。即自开解。不由他教故</p>
<p>
	　　佛子。云何为菩萨童真住。此菩萨。住十种业。何者为十。所谓。身行无失。语行无失。意行无失。随意受生。知众生种种欲。知众生种种解。知众生种种界。知众生种种业。知世界成坏。神足自在。所行无碍。是为十。佛子。此菩萨。应劝学十种法。何者为十。所谓。知一切佛刹。动一切佛刹。持一切佛刹。观一切佛刹。诣一切佛刹。游行无数世界。领受无数佛法。现变化自在身。出广大遍满音。一<a>刹那</a>中。承事供养无数诸佛。何以故。欲令增进于一切法。能得善巧。有所闻法。即自开解。不由他教故</p>
<p>
	　　佛子。云何为菩萨王子住。此菩萨。善知十种法。何者为十。所谓。善知诸众生受生。善知诸烦恼现起。善知习气相续。善知所行方便。善知无量法。善解诸威仪。善知世界差别。善知前际后际事。善知演说世谛。善知演说第一义谛。是为十。佛子。此菩萨。应劝学十种法。何者为十。所谓。法王处善巧。法王处轨度。法王处宫殿。法王处趣入。法王处观察。法王灌顶。法王力持。法王<a>无畏</a>。法王宴寝。法王赞叹。何以故。欲令增进。心无障碍。有所闻法。即自开解。不由他教故</p>
<p>
	　　佛子。云何为菩萨灌顶住。此菩萨。得成就十种智。何者为十。所谓。震动无数世界。照耀无数世界。住持无数世界。往诣无数世界。严净无数世界。开示无数众生。观察无数众生。知无数众生根。令无数众生趣入。令无数众生调伏。是为十。佛子。此菩萨。身及身业。<a>神通</a>变现。过去智未来智现在智。成就佛土。心境界智境界。皆不可知。乃至法王子菩萨。亦不能知。佛子。此菩萨。应劝学诸佛十种智。何者为十。所谓。三世智。佛法智。法界无碍智。法界无边智。充满一切世界智。普照一切世界智。住持一切世界智。知一切众生智。知一切法智。知无边诸佛智。何以故。欲令增长一切种智。有所闻法。即自开解。不由他教故</p>
<p>
	　　尔时。佛神力故。十方各一万佛刹。微尘数世界。六种震动。所谓。动。遍动。等遍动。起。遍起。等遍起。涌遍涌。等遍涌。震。遍震。等遍震。吼。遍吼。等遍吼。击。遍击。等遍击。雨天妙华。天末香。天华鬘。天杂香。天宝衣。天宝云。天庄严具天诸音乐。不鼓自鸣。放大光明。及妙音声。如此四天下。须弥山顶。帝释殿上。说十住法。现诸神变。十方所有。一切世界。悉亦如是。又以佛神力故。十方各过一万佛刹。微尘数世界。有十佛刹。微尘数菩萨。来诣于此。充满十方。作如是言。善哉善哉。佛子。善说此法。我等诸人。同名法慧。所从来国。同名法云。彼土如来。皆名妙法。我等佛所。亦说十住。众会眷属。文句义理。悉亦如是。无有增减。佛子。我等承佛神力。来入此会。为汝作证。如于此会。十方所有。一切世界。悉亦如是。尔时法慧菩萨。承佛威力。观察十方。暨于法界。而说颂曰</p>
<p>
	　　见最胜智微妙身相好端严皆具足</p>
<p>
	　　如是尊重甚难遇菩萨勇猛初发心</p>
<p>
	　　见无等比大神通闻说记心及教诫</p>
<p>
	　　诸趣众生无量苦菩萨以此初发心</p>
<p>
	　　闻诸如来普胜尊一切功德皆成就</p>
<p>
	　　譬如虚空不分别菩萨以此初发心</p>
<p>
	　　三世因果名为处我等自性为非处</p>
<p>
	　　欲悉了知真实义菩萨以此初发心</p>
<p>
	　　过去未来现在世所有一切善恶业</p>
<p>
	　　欲悉了知无不尽菩萨以此初发心</p>
<p>
	　　诸禅解脱及三昧杂染清净无量种</p>
<p>
	　　欲悉了知入住出菩萨以此初发心</p>
<p>
	　　随诸众生根利钝如是种种精进力</p>
<p>
	　　欲悉了达分别知菩萨以此初发心</p>
<p>
	　　一切众生种种解心所好乐各差别</p>
<p>
	　　如是无量欲悉知菩萨以此初发心</p>
<p>
	　　众生诸界各差别一切世间无有量</p>
<p>
	　　欲悉了知其体性菩萨以此初发心</p>
<p>
	　　一切有为诸行道一一皆有所至处</p>
<p>
	　　悉欲了知其实性菩萨以此初发心</p>
<p>
	　　一切世界诸众生随业漂流无暂息</p>
<p>
	　　欲得天眼皆明见菩萨以此初发心</p>
<p>
	　　过去世中曾所有如是体性如是相</p>
<p>
	　　欲悉了知其宿住菩萨以此初发心</p>
<p>
	　　一切众生诸结惑相续现起及习气</p>
<p>
	　　欲悉了知究竟尽菩萨以此初发心</p>
<p>
	　　随诸众生所安立种种谈<a>论语</a>言道</p>
<p>
	　　如其世谛悉欲知菩萨以此初发心</p>
<p>
	　　一切诸法离言说性空寂灭无所作</p>
<p>
	　　欲悉明达此真义菩萨以此初发心</p>
<p>
	　　欲悉震动十方国倾覆一切诸大海</p>
<p>
	　　具足诸佛大神通菩萨以此初发心</p>
<p>
	　　欲一毛孔放光明普照十方无量土</p>
<p>
	　　一一光中觉一切菩萨以此初发心</p>
<p>
	　　欲以难思诸佛刹悉置掌中而不动</p>
<p>
	　　了知一切如幻化菩萨以此初发心</p>
<p>
	　　欲以无量刹众生置一毛端不迫隘</p>
<p>
	　　悉知无人无有我菩萨以此初发心</p>
<p>
	　　欲以一毛滴海水一切大海悉令竭</p>
<p>
	　　而悉分别知其数菩萨以此初发心</p>
<p>
	　　不可思议诸国土尽抹为尘无遗者</p>
<p>
	　　欲悉分别知其数菩萨以此初发心</p>
<p>
	　　过去未来无量劫一切世间成坏相</p>
<p>
	　　欲悉了达穷其际菩萨以此初发心</p>
<p>
	　　三世所有诸如来一切独觉及声闻</p>
<p>
	　　欲知其法尽无余菩萨以此初发心</p>
<p>
	　　无量无边诸世界欲以一毛悉称举</p>
<p>
	　　如其体相悉了知菩萨以此初发心</p>
<p>
	　　无量无数轮围山欲令悉入毛孔中</p>
<p>
	　　如其大小皆得知菩萨以此初发心</p>
<p>
	　　欲以寂静一妙音普应十方随类演</p>
<p>
	　　如是皆令净明了菩萨以此初发心</p>
<p>
	　　一切众生语言法一言演说无不尽</p>
<p>
	　　悉欲了知其自性菩萨以此初发心</p>
<p>
	　　世间言音靡不作悉令其解证寂灭</p>
<p>
	　　欲得如是妙舌根菩萨以此初发心</p>
<p>
	　　欲使十方诸世界有成坏相皆得见</p>
<p>
	　　而悉知从分别生菩萨以此初发心</p>
<p>
	　　一切十方诸世界无量如来悉充满</p>
<p>
	　　欲悉了知彼佛法菩萨以此初发心</p>
<p>
	　　种种变化无量身一切世界微尘等</p>
<p>
	　　欲悉了达从心起菩萨以此初发心</p>
<p>
	　　过去未来现在世无量无数诸如来</p>
<p>
	　　欲于一念悉了知菩萨以此初发心</p>
<p>
	　　欲具演说一句法阿僧祇劫无有尽</p>
<p>
	　　而令文义各不同菩萨以此初发心</p>
<p>
	　　十方一切诸众生随其流转生灭相</p>
<p>
	　　欲于一念皆明达菩萨以此初发心</p>
<p>
	　　欲以身语及意业普诣十方无所碍</p>
<p>
	　　了知三世皆空寂菩萨以此初发心</p>
<p>
	　　菩萨如是发心已应令往诣十方国</p>
<p>
	　　恭敬供养诸如来以此使其无退转</p>
<p>
	　　菩萨勇猛求佛道住于生死不疲厌</p>
<p>
	　　为彼称叹使顺行如是令其无退转</p>
<p>
	　　十方世界无量刹悉在其中作尊主</p>
<p>
	　　为诸菩萨如是说以此令其无退转</p>
<p>
	　　最胜最上最第一甚深微妙清净法</p>
<p>
	　　劝诸菩萨说与人如是教令离烦恼</p>
<p>
	　　一切世间无与等不可倾动摧伏处</p>
<p>
	　　为彼菩萨常称赞如是教令不退转</p>
<p>
	　　佛是世间大力主具足一切诸功德</p>
<p>
	　　令诸菩萨住是中以此教为胜丈夫</p>
<p>
	　　无量无边诸佛所悉得往诣而亲近</p>
<p>
	　　常为诸佛所摄受如是教令不退转</p>
<p>
	　　所有寂静诸三昧悉皆演畅无有余</p>
<p>
	　　为彼菩萨如是说以此令其不退转</p>
<p>
	　　摧灭诸有生死轮转于清净妙法轮</p>
<p>
	　　一切世间无所著为诸菩萨如是说</p>
<p>
	　　一切众生堕恶道无量重苦所缠迫</p>
<p>
	　　与作救护归依处为诸菩萨如是说</p>
<p>
	　　此是菩萨发心住一向志求无上道</p>
<p>
	　　如我所说教诲法一切诸佛亦如是</p>
<p>
	　　第二治地住菩萨应当发起如是心</p>
<p>
	　　十方一切诸众生愿使悉顺如来教</p>
<p>
	　　利益大悲安乐心安住怜愍摄受心</p>
<p>
	　　守护众生同己心师心及以导师心</p>
<p>
	　　已住如是胜妙心次令诵习求多闻</p>
<p>
	　　常乐寂静正思惟亲近一切善知识</p>
<p>
	　　发言和悦离粗犷言必知时无所畏</p>
<p>
	　　了达于义如法行远离愚迷心不动</p>
<p>
	　　此是初学菩提行能行此行真佛子</p>
<p>
	　　我今说彼所应行如是佛子应勤学</p>
<p>
	　　第三菩萨修行住当依<a>佛教</a>勤观察</p>
<p>
	　　诸法无常苦及空无有我人无动作</p>
<p>
	　　一切诸法不可乐无如名字无处所</p>
<p>
	　　无所分别无真实如是观者名菩萨</p>
<p>
	　　次令观察众生界及以劝观于法界</p>
<p>
	　　世界差别尽无余于彼咸应劝观察</p>
<p>
	　　十方世界及虚空所有地水与火风</p>
<p>
	　　欲界色界无色界悉劝观察咸令尽</p>
<p>
	　　观察彼界各差别及其体性咸究竟</p>
<p>
	　　得如是教勤修行此则名为真佛子</p>
<p>
	　　第四生贵住菩萨从诸圣教而出生</p>
<p>
	　　了达诸有无所有超过彼法生法界</p>
<p>
	　　信佛坚固不可坏观法寂灭心安住</p>
<p>
	　　随诸众生悉了知体性虚妄无真实</p>
<p>
	　　世间刹土业及报生死涅槃悉如是</p>
<p>
	　　佛子于法如是观从佛亲生名佛子</p>
<p>
	　　过去未来现在世其中所有诸佛法</p>
<p>
	　　了知积集及圆满如是修学令究竟</p>
<p>
	　　三世一切诸如来能随观察悉平等</p>
<p>
	　　种种差别不可得如是观者达三世</p>
<p>
	　　如我称扬赞叹者此是四住诸功德</p>
<p>
	　　若能依法勤修行速成无上佛菩提</p>
<p>
	　　从此第五诸菩萨说名具足方便住</p>
<p>
	　　深入无量巧方便发生究竟功德业</p>
<p>
	　　菩萨所修众福德皆为救护诸群生</p>
<p>
	　　专心利益与安乐一向哀愍令度脱</p>
<p>
	　　为一切世除众难引出诸有令<a>欢喜</a></p>
<p>
	　　一一调伏无所遗皆令具德向涅槃</p>
<p>
	　　一切众生无有边无量无数不思议</p>
<p>
	　　及以不可称量等听受如来如是法</p>
<p>
	　　此第五住真佛子成就方便度众生</p>
<p>
	　　一切功德大智尊以如是法而开示</p>
<p>
	　　第六正心圆满住于法自性无迷惑</p>
<p>
	　　<a>正念</a>思惟离分别一切天人莫能动</p>
<p>
	　　闻赞毁佛与佛法菩萨及以所行行</p>
<p>
	　　众生有量若无量有垢无垢难易度</p>
<p>
	　　法界大小及成坏若有若<a>无心</a>不动</p>
<p>
	　　过去未来今现在谛念思惟恒决定</p>
<p>
	　　一切诸法皆无相无体无性空无实</p>
<p>
	　　如幻如梦离分别常乐听闻如是义</p>
<p>
	　　第七不退转菩萨于佛及法菩萨行</p>
<p>
	　　若有若无出不出虽闻是说无退转</p>
<p>
	　　过去未来现在世一切诸佛有以无</p>
<p>
	　　佛智有尽或无尽三世一相种种相</p>
<p>
	　　一即是多多即一文随于义义随文</p>
<p>
	　　如是一切展转成此不退人应为说</p>
<p>
	　　若法有相及无相若法有性及无性</p>
<p>
	　　种种差别互相属此人闻已得究竟</p>
<p>
	　　第八菩萨童真住身语意行皆具足</p>
<p>
	　　一切清净无诸失随意受生得自在</p>
<p>
	　　知诸众生心所乐种种意解各差别</p>
<p>
	　　及其所有一切法十方国土成坏相</p>
<p>
	　　逮得速疾妙神通一切处中<a>随念</a>往</p>
<p>
	　　于诸佛所听闻法赞叹修行无懈倦</p>
<p>
	　　了知一切诸佛国震动加持亦观察</p>
<p>
	　　超过佛土不可量游行世界无边数</p>
<p>
	　　阿僧祇法悉咨问所欲受身皆自在</p>
<p>
	　　言音善巧靡不充诸佛无数咸承事</p>
<p>
	　　第九菩萨王子住能见众生受生别</p>
<p>
	　　烦恼现习靡不知所行方便皆善了</p>
<p>
	　　诸法各异威仪别世界不同前后际</p>
<p>
	　　如其世俗第一义悉善了知无有余</p>
<p>
	　　法王善巧安立处随其处所所有法</p>
<p>
	　　法王宫殿若趣入及以于中所观见</p>
<p>
	　　法王所有灌顶法神力加持无怯畏</p>
<p>
	　　宴寝宫室及叹誉以此教诏法王子</p>
<p>
	　　如是为说靡不尽而令其心无所著</p>
<p>
	　　于此了知修正念一切诸佛现其前</p>
<p>
	　　第十灌顶真佛子成满最上第一法</p>
<p>
	　　十方无数诸世界悉能震动光普照</p>
<p>
	　　住持往诣亦无余清净庄严皆具足</p>
<p>
	　　开示众生无有数观察知根悉能尽</p>
<p>
	　　发心调伏亦无边咸令趣向大菩提</p>
<p>
	　　一切法界咸观察十方国土皆往诣</p>
<p>
	　　其中身及身所作神通变现难可测</p>
<p>
	　　三世佛土诸境界乃至王子无能了</p>
<p>
	　　一切见者三世智于诸佛法明了智</p>
<p>
	　　法界无碍无边智充满一切世界智</p>
<p>
	　　照耀世界住持智了知众生诸法智</p>
<p>
	　　及知正觉无边智如来为说咸令尽</p>
<p>
	　　如是十住诸菩萨皆从如来法化生</p>
<p>
	　　随其所有功<a>德行</a>一切天人莫能测</p>
<p>
	　　过去未来现在世发心求佛无有边</p>
<p>
	　　十方国土皆充满莫不当成一切智</p>
<p>
	　　一切国土无边际世界众生法亦然</p>
<p>
	　　惑业心乐各差别依彼而发菩提意</p>
<p>
	　　始求佛道一念心世间众生及二乘</p>
<p>
	　　斯等尚亦不能知何况所余功德行</p>
<p>
	　　十方所有诸世界能以一毛悉称举</p>
<p>
	　　彼人能知此佛子趣向如来智慧行</p>
<p>
	　　十方所有诸大海悉以毛端滴令尽</p>
<p>
	　　彼人能知此佛子一念所修功德行</p>
<p>
	　　一切世界抹为尘悉能分别知其数</p>
<p>
	　　如是之人乃能见此诸菩萨所行道</p>
<p>
	　　去来现在十方佛一切独觉及声闻</p>
<p>
	　　悉以种种妙辩才开示初发菩提心</p>
<p>
	　　发心功德不可量充满一切众生界</p>
<p>
	　　众智共说无能尽何况所余诸妙行</p>
		

	
	

		</div></div><hr><script charset='utf-8' src='../../js/footer.js'></script></body></html>