<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 大方广佛华严经</center></div><div class='fo'><center>经文出处:来自无量光明网</center><br/><br>
			<p>
	　　<strong>第六卷 <a>大方广佛华严经</a></strong></p>
<p>
	　　于阗国<a>三藏</a>实叉难陀奉制译</p>
<p>
	　　如来现相品第二</p>
<p>
	　　尔时诸<a>菩萨</a>。及一切<a>世间</a>主。作是思惟。云何是诸佛地。云何是诸佛境界。云何是诸佛加持。云何是诸佛所行。云何是诸佛力。云何是诸佛无所畏。云何是诸佛三昧。云何是诸佛无能摄取。云何是诸佛眼。云何是诸佛耳。云何是诸佛鼻。云何是诸佛舌。云何是诸佛身。云何是诸佛意。云何是诸佛身光。云何是诸<a>佛光</a>明。云何是诸佛声。云何是诸佛智。唯愿<a>世尊</a>。哀愍我等。开示演说。又十方世界海。一切诸佛。皆为诸菩萨。说世界海。众生海。佛海。佛波罗蜜海。佛<a>解脱</a>海。佛变化海。佛演说海。佛名号海。佛寿量海。及一切菩萨誓愿海。一切菩萨发趣海。一切菩萨助道海。一切菩萨乘海。一切菩萨行海。一切菩萨出离海。一切菩萨<a>神通</a>海。一切菩萨波罗蜜海。一切菩萨地海。一切菩萨智海。愿佛世尊。亦为我等。如是而说。尔时诸菩萨。威神力故。于一切供养具云中。自然出音。而说颂言</p>
<p>
	　　无量劫中<a>修行</a>满菩提树下成正觉</p>
<p>
	　　为度众生普现身如云充遍尽未来</p>
<p>
	　　众生有疑皆使断广大信解悉令发</p>
<p>
	　　无边际苦普使除诸佛安乐咸令证</p>
<p>
	　　菩萨无数等刹尘俱来此会同瞻仰</p>
<p>
	　　愿随其意所应受演说妙法除疑惑</p>
<p>
	　　云何了知诸佛地云何观察如来境</p>
<p>
	　　佛所加持无有边愿示此法令清净</p>
<p>
	　　云何是佛所行处而以智慧能明入</p>
<p>
	　　佛力清净广无边为诸菩萨应开示</p>
<p>
	　　云何广大诸三昧云何净治<a>无畏</a>法</p>
<p>
	　　神通力用不可量愿随众生心乐说</p>
<p>
	　　诸<a>佛法</a>王如世主所行<a>自在</a>无能制</p>
<p>
	　　及余一切广大法为利益故当开演</p>
<p>
	　　佛眼云何无有量耳鼻舌身亦复然</p>
<p>
	　　意无有量复云何愿示能知此方便</p>
<p>
	　　如诸刹海众生海法界所有安立海</p>
<p>
	　　及诸佛海亦无边愿为佛子咸开畅</p>
<p>
	　　永出思议众度海普入解脱方便海</p>
<p>
	　　所有一切法门海此道场中愿宣说</p>
<p>
	　　尔时世尊。知诸菩萨心之所念。即于面门众齿之间。放佛刹微尘数光明。所谓。众宝华遍照光明。出种种音庄严法界光明。垂布微妙云光明。十方佛坐道场现神变光明。一切宝焰云盖光明。充满法界无碍光明。遍庄严一切佛刹光明逈建立清净金刚宝幢光明。普庄严菩萨众会道场光明。妙音称扬一切佛名号光明。如是等佛刹微尘数。一一复有佛刹微尘数光明。以为眷属。其光悉具众妙宝色。普照十方各一亿佛刹微尘数世界海。彼世界海诸菩萨众。于光明中。各得见此<a>华藏</a>庄严世界海。以佛神力。其光于彼一切菩萨众会之前。而说颂言</p>
<p>
	　　无量劫中修行海供养十方诸佛海</p>
<p>
	　　化度一切众生海今成妙觉遍照尊</p>
<p>
	　　毛孔之中出化云光明普照于十方</p>
<p>
	　　应受化者咸开觉令趣菩提净无碍</p>
<p>
	　　佛昔往来诸趣中<a>教化</a>成熟诸群生</p>
<p>
	　　神通自在无边量一念皆令得解脱</p>
<p>
	　　摩尼妙宝菩提树种种庄严悉殊特</p>
<p>
	　　佛于其下成正觉放大光明普威耀</p>
<p>
	　　大音震吼遍十方普为弘宣寂灭法</p>
<p>
	　　随诸众生心所乐种种方便令开晓</p>
<p>
	　　往修诸度皆<a>圆满</a>等于千刹微尘数</p>
<p>
	　　一切诸力悉已成汝等应往同瞻礼</p>
<p>
	　　十方佛子等刹尘悉共<a>欢喜</a>而来集</p>
<p>
	　　已雨诸云为供养今在佛前专觐仰</p>
<p>
	　　如来一音无有量能演契经深大海</p>
<p>
	　　普雨妙法应群心彼两足尊宜往见</p>
<p>
	　　三世诸佛所有愿菩提树下皆宣说</p>
<p>
	　　一<a>刹那</a>中悉现前汝可速诣如来所</p>
<p>
	　　毗卢遮那大智海面门舒光无不见</p>
<p>
	　　今待众集将演音汝可往观闻所说</p>
<p>
	　　尔时十方世界海。一切众会。蒙佛光明所开觉已。各共来诣毗卢遮那如来所。亲近供养。所谓。此华藏庄严世界海东。次有世界海。名清净光莲华庄严。彼世界种中有国土。名摩尼璎珞金刚藏。佛号法水觉<a>虚空</a>无边王。于彼如来大众海中。有菩萨摩诃萨。名观察胜法莲华幢。与世界海微尘数诸菩萨俱。来诣佛所。各现十种菩萨身相云。遍满虚空。而不散灭。复现十种雨一切宝莲华光明云。复现十种须弥宝峰云。复现十种日轮光云。复现十种宝华璎珞云。复现十种一切音乐云。复现十种末香树云。复现十种涂香<a>烧香</a>众色相云。复现十种一切香树云。如是等世界海微尘数诸供养云。悉遍虚空。而不散灭。现是云已。向佛作礼。以为供养。即于东方。各化作种种华光明藏师子之座。于其座上。结跏趺坐。此华藏世界海南。次有世界海。名一切宝月光明庄严藏。彼世界种中有国土。名无边光圆满庄严。佛号普智光明德须弥王。于彼如来大众海中。有菩萨摩诃萨。名普照法海慧。与世界海微尘数诸菩萨俱。来诣佛所。各现十种一切庄严光明藏摩尼王云。遍满虚空。而不散灭。复现十种雨一切宝庄严具普照耀摩尼王云。复现十种宝焰炽然称扬佛名号摩尼王云。复现十种说一切佛法摩尼王云。复现十种众妙树庄严道场摩尼王云。复现十种宝光普照现众化佛摩尼王云。复现十种普现一切道场庄严像摩尼王云。复现十种密焰灯说诸佛境界摩尼王云。复现十种不思议佛刹宫殿像摩尼王云。复现十种普现三世佛身像摩尼王云。如是等世界海微尘数摩尼王云。悉遍虚空。而不散灭。现是云已。向佛作礼。以为供养。即于南方。各化作帝青宝阎浮檀金莲华藏师子之座。于其座上。结跏趺坐。此华藏世界海西。次有世界海。名可爱乐宝光明。彼世界种中有国土。名出生上妙资身具。佛号香焰功德宝庄严。于彼如来大众海中。有菩萨摩诃萨。名月光香焰普庄严。与世界海微尘数诸菩萨俱。来诣佛所。各现十种一切宝香众妙华楼阁云遍满。虚空而不散灭。复现十种无边色相众宝王楼阁云。复现十种宝灯香焰楼阁云。复现十种一切真珠楼阁云。复现十种一切宝华楼阁云。复现十种宝璎珞庄严楼阁云。复现十种普现十方一切庄严光明藏楼阁云。复现十种众宝末间错庄严楼阁云。复现十种周遍十方一切庄严楼阁云。复现十种华门铎网楼阁云。如是等世界海微尘数楼阁云。悉遍虚空。而不散灭。现是云已。向佛作礼。以为供养。即于西方。各化作真金叶大宝藏师子之座。于其座上。结跏趺坐。此华藏世界海北。次有世界海。名毗琉璃莲华光圆满藏。彼世界种中有国土。名优钵罗华庄严。佛号普智幢音王。于彼如来大众海中。有菩萨摩诃萨。名师子奋迅光明。与世界海微尘数诸菩萨俱。来诣佛所。各现十种一切香摩尼众妙树云。遍满虚空。而不散灭。复现十种密叶妙香庄严树云。复现十种化现一切无边色相树庄严树云。复现十种一切华周布庄严树云。复现十种一切宝焰圆满光庄严树云。复现十种现一切栴<a>檀香</a>菩萨身庄严树云。复现十种现往昔道场处不思议庄严树云。复现十种众宝衣服藏如日光明树云。复现十种普发一切悦意音声树云。如是等世界海微尘数树云。悉遍虚空。而不散灭。现是云已。向佛作礼。以为供养。即于北方。各化作摩尼灯莲华藏师子之座。于其座上。结跏趺坐。此华藏世界海东北方。次有世界海。名阎浮檀金玻璃色幢。彼世界种中有国土。名众宝庄严。佛号一切法无畏灯。于彼如来大众海中。有菩萨摩诃萨。名最胜光明灯无尽功德藏。与世界海微尘数诸菩萨俱。来诣佛所。各现十种无边色相宝莲华藏师子座云。遍满虚空。而不散灭。复现十种摩尼王光明藏师子座云。复现十种一切庄严具种种校饰师子座云。复现十种众宝鬘灯焰藏师子座云。复现十种普雨宝璎珞师子座云。复现十种一切香华宝璎珞藏师子座云。复现十种示现一切佛座庄严摩尼王藏师子座云。复现十种户牖阶砌及诸璎珞一切庄严师子座云。复现十种一切摩尼树宝枝茎藏师子座云。复现十种宝香间饰日光明藏师子座云。如是等世界海微尘数师子座云。悉遍虚空。而不散灭。现是云已。向佛作礼以为供养。即于东北方。各化作宝莲华摩尼光幢师子之座。于其座上。结跏趺坐。此华藏世界海东南方。次有世界海。名金庄严琉璃光普照。彼世界种中有国土。名清净香光明。佛号普喜深信王。于彼如来大众海中。有菩萨摩诃萨。名慧灯普明。与世界海微尘数诸菩萨俱。来诣佛所。各现十种一切如意王摩尼帐云。遍满虚空。而不散灭。复现十种帝青宝一切华庄严帐云。复现十种一切香摩尼帐云。复现十种宝焰灯帐云。复现十种示现佛神通<a>说法</a>摩尼王帐云。复现十种现一切衣服庄严色像摩尼帐云。复现十种一切宝华丛光明帐云。复现十种宝网铃铎音帐云。复现十种摩尼为台莲华为网帐云。复现十种现一切不思议庄严具色像帐云。如是等世界海微尘数众宝帐云。悉遍虚空。而不散灭。现是云已。向佛作礼。以为供养。即于东南方。各化作宝莲华藏师子之座。于其座上。结跏趺坐。此华藏世界海西南方。次有世界海。名日光遍照。彼世界种中有国土。名师子日光明。佛号普智光明音。于彼如来大众海中。有菩萨摩诃萨。名普华光焰髻。与世界海微尘数诸菩萨俱。来诣佛所。各现十种众妙庄严宝盖云。遍满虚空。而不散灭。复现十种光明庄严华盖云。复现十种无边色真珠藏盖云。复现十种出一切菩萨悲愍音摩尼王盖云。复现十种众妙宝焰鬘盖云。复现十种妙宝严饰垂网铎盖云。复现十种摩尼树枝庄严盖云。复现十种日光普照摩尼王盖云。复现十种一切涂香烧香盖云。复现十种栴檀藏盖云。复现十种广大佛境界普光明庄严盖云。如是等世界海微尘数众宝盖云。悉遍虚空。而不散灭。现是云已。向佛作礼。以为供养。即于西南方。各化作帝青宝光焰庄严藏师子之座。于其座上。结跏趺坐。此华藏世界海西北方。次有世界海。名宝光照耀。彼世界种中有国土。名众香庄严。佛号无量功德海光明。于彼如来大众海中。有菩萨摩诃萨。名无尽光摩尼王。与世界海微尘数诸菩萨俱。来诣佛所。各现十种一切宝圆满光云。遍满虚空。而不散灭。复现十种一切宝焰圆满光云。复现十种一切妙华圆满光云。复现十种一切化佛圆满光云。复现十种十方佛土圆满光云。复现十种佛境界雷声宝树圆满光云。复现十种一切琉璃宝摩尼王圆满光云。复现十种一念中现无边众生相圆满光云。复现十种演一切如来大愿音圆满光云。复现十种演化一切众生音摩尼王圆满光云。如是等世界海微尘数圆满光云。悉遍虚空。而不散灭。现是云已。向佛作礼。以为供养。即于西北方。各化作无尽光明威德藏师子之座。于其座上。结跏趺坐。此华藏世界海下方。次有世界海。名莲华香妙德藏。彼世界种中有国土。名宝师子光明照耀。佛号法界光明。于彼如来大众海中。有菩萨摩诃萨。名法界光焰慧。与世界海微尘数诸菩萨俱。来诣佛所。各现十种一切摩尼藏光明云。遍满虚空。而不散灭。复现十种一切香光明云。复现十种一切宝焰光明云。复现十种出一切佛说法音光明云。复现十种现一切佛土庄严光明云。复现十种一切妙华楼阁光明云。复现十种现一切劫中诸<a>佛教</a>化众生事光明云。复现十种一切无尽宝华蕊光明云。复现十种一切庄严座光明云。如是等世界海微尘数光明云。悉遍虚空。而不散灭。现是云已。向佛作礼。以为供养。即于下方。各化作宝焰灯莲华藏师子之座。于其座上。结跏趺座。此华藏世界海上方。次有世界海。名摩尼宝照耀庄严。彼世界种中有国土。名无相妙光明。佛号无碍功德光明王。于彼如来大众海中。有菩萨摩诃萨。名无碍力精进慧。与世界海微尘数诸菩萨俱。来诣佛所。各现十种无边色相宝光焰云。遍满虚空。而不散灭。复现十种摩尼宝网光焰云。复现十种一切广大佛土庄严光焰云。复现十种一切妙香光焰云。复现十种一切庄严光焰云。复现十种诸佛变化光焰云。复现十种众妙树华光焰云。复现十种一切金刚光焰云。复现十种说无边菩萨行摩尼光焰云。复现十种一切真珠灯光焰云。如是等世界海微尘数光焰云。悉遍虚空。而不散灭。现是云已。向佛作礼。以为供养。即于上方。各化作演佛音声光明莲华藏师子之座。于其座上。结跏趺坐。如是等十亿佛刹微尘数世界海中。有十亿佛刹微尘数菩萨摩诃萨。一一各有世界海微尘数诸菩萨众。前后围绕。而来集会。是诸菩萨。一一各现世界海微尘数种种庄严诸供养云。悉遍虚空。而不散灭。现是云已。向佛作礼。以为供养。随所来方。各化作种种宝庄严师子之座。于其座上。结跏趺坐。如是坐已。其诸菩萨。身毛孔中。一一各现十世界海微尘数一切宝种种色光明。一一光中。悉现十世界海微尘数诸菩萨。皆坐莲华藏师子之座。此诸菩萨。悉能遍入一切法界诸安立海所有微尘。彼一一尘中。皆有十佛世界微尘数诸广大刹。一一刹中。皆有三世诸佛世尊。此诸菩萨。悉能遍往亲近供养。于念念中。以梦自在。示现法门。开悟世界海微尘数众生。念念中。以示现一切诸天没生法门。开悟世界海微尘数众生。念念中。以说一切菩萨行法门。开悟世界海微尘数众生。念念中。以普震动一切刹叹佛功德神变法门。开悟世界海微尘数众生。念念中。以严净一切佛国土显示一切大愿海法门。开悟世界海微尘数众生。念念中。以普摄一切众生言辞佛音声法门。开悟世界海微尘数众生。念念中。以能雨一切佛法云法门。开悟世界海微尘数众生。念念中。以光明普照十方国土周遍法界示现神变法门。开悟世界海微尘数众生。念念中。以普现佛身。充遍法界一切如来解脱力法门。开悟世界海微尘数众生。念念中。以<a>普贤菩萨</a>建立一切众会道场海法门。开悟世界海微尘数众生。如是普遍一切法界。随众生心。悉令开悟。念念中。一一国土。各令如须弥山微尘数众生堕恶道者永离其苦。各令如须弥山微尘数众生住邪定者入正定聚。各令如须弥山微尘数众生随其所乐生于天上。各令如须弥山微尘数众生安住声闻辟支佛地。各令如须弥山微尘数众生事善知识具众福行。各令如须弥山微尘数众生发于无上菩提之心。各令如须弥山微尘数众生趣于菩萨不退转地。各令如须弥山微尘数众生得净智眼见于如来所见一切诸平等法。各令如须弥山微尘数众生安住诸力诸愿海中以无尽智而为方便净诸佛国。各令如须弥山微尘数众生皆得安住毗卢遮那广大愿海。生如来家。尔时诸菩萨。光明中同时发声。说此颂言</p>
<p>
	　　诸光明中出妙音普遍十方一切国</p>
<p>
	　　演说佛子诸功德能入菩提之妙道</p>
<p>
	　　劫海修行无厌惓令苦众生得解脱</p>
<p>
	　　心无下劣及劳疲佛子善入斯方便</p>
<p>
	　　尽诸劫海修方便无量无边无有余</p>
<p>
	　　一切法门无不入而恒说彼性寂灭</p>
<p>
	　　三世诸佛所有愿一切修治悉令尽</p>
<p>
	　　即以利益诸众生而为自行清净业</p>
<p>
	　　一切诸佛众会中普遍十方无不往</p>
<p>
	　　皆以甚深智慧海入彼如来寂灭法</p>
<p>
	　　一一光明无有边悉入难思诸国土</p>
<p>
	　　清净智眼普能见是诸菩萨所行境</p>
<p>
	　　菩萨能住一毛端遍动十方诸国土</p>
<p>
	　　不令众生有怖想是其清净方便地</p>
<p>
	　　一一尘中无量身复现种种庄严刹</p>
<p>
	　　一念没生普令见获无碍意庄严者</p>
<p>
	　　三世所有一切劫一刹那中悉能现</p>
<p>
	　　知身如幻无体相证明法性无碍者</p>
<p>
	　　普贤胜行皆能入一切众生悉乐见</p>
<p>
	　　佛子能住此法门诸光明中大音吼</p>
<p>
	　　尔时世尊欲令一切菩萨大众得于如来无边境界神通力故。放眉间光。此光名一切菩萨智光明。普照耀十方藏。其状犹如宝色灯云。遍照十方一切佛刹。其中国土及以众生。悉令显现。又普震动诸世界网。一一尘中。现无数佛。随诸众生性欲不同。普雨三世一切诸佛妙法轮云。显示如来波罗蜜海。又雨无量诸出离云。令诸众生永度<a>生死</a>。复雨诸佛大愿之云。显示十方诸世界中。普贤菩萨。道场众会。作是事已。右绕于佛。从足下入。尔时佛前有大莲华。忽然出现。其华具有十种庄严。一切莲华。所不能及。所谓。众宝间错。以为其茎。摩尼宝王。以为其藏。法界众宝。普作其叶。诸香摩尼而作其须。阎浮檀金。庄莹其台。妙网覆上。光色清净。于一念中。示现无边诸佛神变。普能发起一切音声。摩尼宝王影现佛身。于音声中普能演说一切菩萨所修行愿。此华生已。一念之间。于如来白毫相中。有菩萨摩诃萨。名一切法胜音。与世界海微尘数诸菩萨众。俱时而出右绕如来。经无量匝。<a>礼佛</a>足已。时胜音菩萨。坐莲华台。诸菩萨众。坐莲华须。各于其上。次第而住。其一切法胜音菩萨。了深法界。生大欢喜。入佛所行。智无凝滞。入不可测佛法身海。往一切刹诸如来所。身诸毛孔。悉现神通。念念普观一切法界。十方诸佛。共与其力。令普安住一切三昧。尽未来劫。常见诸佛。无边法界。功德海身。乃至一切三昧解脱。神通变化。即于众中。承佛威神。观察十方。而说颂曰</p>
<p>
	　　佛身充满于法界普现一切众生前</p>
<p>
	　　<a>随缘</a>赴感靡不周而恒处此菩提座</p>
<p>
	　　如来一一毛孔中一切刹尘诸佛坐</p>
<p>
	　　菩萨众会共围绕演说普贤之胜行</p>
<p>
	　　如来安处菩提座一毛示现多刹海</p>
<p>
	　　一一毛现悉亦然如是普周于法界</p>
<p>
	　　一一刹中悉安立一切刹土皆周遍</p>
<p>
	　　十方菩萨如云集莫不咸来诣道场</p>
<p>
	　　一切刹土微尘数功德光明菩萨海</p>
<p>
	　　普在如来众会中乃至法界咸充遍</p>
<p>
	　　法界微尘诸刹土一切众中皆出现</p>
<p>
	　　如是分身智境界普贤行中能建立</p>
<p>
	　　一切诸佛众会中胜智菩萨佥然坐</p>
<p>
	　　各各听法生欢喜处处修行无量劫</p>
<p>
	　　已入普贤广大愿各各出生众佛法</p>
<p>
	　　毗卢遮那法海中修行克证如来地</p>
<p>
	　　普贤菩萨所开觉一切如来同赞喜</p>
<p>
	　　已获诸佛大神通法界周流无不遍</p>
<p>
	　　一切刹土微尘数常现身云悉充满</p>
<p>
	　　普为众生放大光各雨法雨称其心</p>
<p>
	　　尔时众中复有菩萨摩诃萨。名观察一切胜法莲华光慧王。承佛威神。观察十方。而说颂曰</p>
<p>
	　　如来甚深智普入于法界</p>
<p>
	　　能随三世转与世为明导</p>
<p>
	　　诸佛同法身无依无差别</p>
<p>
	　　随诸众生意令见佛色形</p>
<p>
	　　具足一切智遍知一切法</p>
<p>
	　　一切国土中一切无不现</p>
<p>
	　　佛身及光明色相不思议</p>
<p>
	　　众生信乐者随应悉令见</p>
<p>
	　　于一佛身上化为无量佛</p>
<p>
	　　雷音遍众刹演法深如海</p>
<p>
	　　一一毛孔中光网遍十方</p>
<p>
	　　演佛妙音声调彼难调者</p>
<p>
	　　如来光明中常出深妙音</p>
<p>
	　　赞佛功德海及菩萨所行</p>
<p>
	　　佛转<a>正法</a>轮无量无有边</p>
<p>
	　　所说法无等浅智不能测</p>
<p>
	　　一切世界中现身成正觉</p>
<p>
	　　各各起神变法界悉充满</p>
<p>
	　　如来一一身现佛等众生</p>
<p>
	　　一切微尘刹普现神通力</p>
<p>
	　　尔时众中复有菩萨摩诃萨。名法喜慧光明。承佛威神。观察十方。而说颂曰</p>
<p>
	　　佛身常显现法界悉充满</p>
<p>
	　　恒演广大音普震十方国</p>
<p>
	　　如来普现身遍入于世间</p>
<p>
	　　随众生乐欲显示神通力</p>
<p>
	　　佛随众生心普现于其前</p>
<p>
	　　众生所见者皆是佛神力</p>
<p>
	　　光明无有边说法亦无量</p>
<p>
	　　佛子随其智能入能观察</p>
<p>
	　　佛身无有生而能示出生</p>
<p>
	　　法性如虚空诸佛于中住</p>
<p>
	　　无住亦无去处处皆见佛</p>
<p>
	　　光明靡不周名称悉远闻</p>
<p>
	　　无体无住处亦无生可得</p>
<p>
	　　无相亦无形所现皆如影</p>
<p>
	　　佛随众生心为兴大法云</p>
<p>
	　　种种方便门示悟而调伏</p>
<p>
	　　一切世界中见佛坐道场</p>
<p>
	　　大众所围绕照耀十方国</p>
<p>
	　　一切诸佛身皆有无尽相</p>
<p>
	　　示现虽无量色相终不尽</p>
<p>
	　　尔时众中复有菩萨摩诃萨。名香焰光普明慧。承佛威神。观察十方而说颂曰</p>
<p>
	　　此会诸菩萨入佛难思地</p>
<p>
	　　一一皆能见一切佛神力</p>
<p>
	　　智身能遍入一切刹微尘</p>
<p>
	　　见身在彼中普见于诸佛</p>
<p>
	　　如影现众刹一切如来所</p>
<p>
	　　于彼一切中悉现神通事</p>
<p>
	　　普贤诸行愿修治已明洁</p>
<p>
	　　能于一切刹普见佛神变</p>
<p>
	　　身住一切处一切皆平等</p>
<p>
	　　智能如是行入佛之境界</p>
<p>
	　　已证如来智等照于法界</p>
<p>
	　　普入佛毛孔一切诸刹海</p>
<p>
	　　一切佛国土皆现神通力</p>
<p>
	　　示现种种身及种种名号</p>
<p>
	　　能于一念顷普现诸神变</p>
<p>
	　　道场成正觉及转妙法轮</p>
<p>
	　　一切广大刹亿劫不思议</p>
<p>
	　　菩萨三昧中一念皆能现</p>
<p>
	　　一切诸佛土一一诸菩萨</p>
<p>
	　　普入于佛身无边亦无尽</p>
<p>
	　　尔时众中复有菩萨摩诃萨。名师子奋迅慧光明。承佛威神。遍观十方。而说颂曰</p>
<p>
	　　毗卢遮那佛能转正法轮</p>
<p>
	　　法界诸国土如云悉周遍</p>
<p>
	　　十方中所有诸大世界海</p>
<p>
	　　佛神通愿力处处转法轮</p>
<p>
	　　一切诸刹土广大众会中</p>
<p>
	　　名号各不同随应演妙法</p>
<p>
	　　如来大威力普贤愿所成</p>
<p>
	　　一切国土中妙音无不至</p>
<p>
	　　佛身等刹尘普雨于法雨</p>
<p>
	　　无生无差别现一切世间</p>
<p>
	　　无数诸亿劫一切尘刹中</p>
<p>
	　　往昔所行事妙音咸具演</p>
<p>
	　　十方尘国土光网悉周遍</p>
<p>
	　　光中悉有佛普化诸群生</p>
<p>
	　　佛身无差别充满于法界</p>
<p>
	　　能令见色身随机善调伏</p>
<p>
	　　三世一切刹所有众导师</p>
<p>
	　　种种名号殊为说皆令见</p>
<p>
	　　过未及现在一切诸如来</p>
<p>
	　　所转妙法轮此会皆得闻</p>
<p>
	　　尔时众中复有菩萨摩诃萨。名法海慧功德藏。承佛威神。观察十方。而说颂曰</p>
<p>
	　　此会诸佛子善修众智慧</p>
<p>
	　　斯人已能入如是方便门</p>
<p>
	　　一一国土中普演广大音</p>
<p>
	　　说佛所行处周闻十方刹</p>
<p>
	　　一一心念中普观一切法</p>
<p>
	　　安住真如地了达诸法海</p>
<p>
	　　一一佛身中亿劫不思议</p>
<p>
	　　修习波罗蜜及严净国土</p>
<p>
	　　一一微尘中能证一切法</p>
<p>
	　　如是无所碍周行十方国</p>
<p>
	　　一一佛刹中往诣悉无余</p>
<p>
	　　见佛神通力入佛所行处</p>
<p>
	　　诸佛广大音法界靡不闻</p>
<p>
	　　菩萨能了知善入音声海</p>
<p>
	　　劫海演妙音其音等无别</p>
<p>
	　　智周三世者入彼音声地</p>
<p>
	　　众生所有音及佛自在声</p>
<p>
	　　获得音声智一切皆能了</p>
<p>
	　　从地而得地住于力地中</p>
<p>
	　　亿劫勤修行所获法如是</p>
<p>
	　　尔时众中复有菩萨摩诃萨。名慧灯普明。承佛威神。观察十方。而说颂曰</p>
<p>
	　　一切诸如来远离于众相</p>
<p>
	　　若能知是法乃见世导师</p>
<p>
	　　菩萨三昧中慧光普明了</p>
<p>
	　　能知一切佛自在之体性</p>
<p>
	　　见佛真实体则悟甚深法</p>
<p>
	　　普观于法界随愿而受身</p>
<p>
	　　从于福海生安住于智地</p>
<p>
	　　观察一切法修行最胜道</p>
<p>
	　　一切佛刹中一切如来所</p>
<p>
	　　如是遍法界悉见真实体</p>
<p>
	　　十方广大刹亿劫勤修行</p>
<p>
	　　能游正遍知一切诸法海</p>
<p>
	　　唯一坚密身一切尘中见</p>
<p>
	　　无生亦无相普现于诸国</p>
<p>
	　　随诸众生心普现于其前</p>
<p>
	　　种种示调伏速令向佛道</p>
<p>
	　　以佛威神故出现诸菩萨</p>
<p>
	　　佛力所加持普见诸如来</p>
<p>
	　　一切众导师无量威神力</p>
<p>
	　　开悟诸菩萨法界悉周遍</p>
<p>
	　　尔时众中复有菩萨摩诃萨。名华焰髻普明智。承佛威力。观察十方。而说颂曰</p>
<p>
	　　一切国土中普演微妙音</p>
<p>
	　　称扬佛功德法界悉充满</p>
<p>
	　　佛以法为身清净如虚空</p>
<p>
	　　所现众色形令入此法中</p>
<p>
	　　若有深信喜及为佛摄受</p>
<p>
	　　当知如是人能生了佛智</p>
<p>
	　　诸有少智者不能知此法</p>
<p>
	　　慧眼清净人于此乃能见</p>
<p>
	　　以佛威神力观察一切法</p>
<p>
	　　入住及出时所见皆明了</p>
<p>
	　　一切诸法中法门无有边</p>
<p>
	　　成就一切智入于深法海</p>
<p>
	　　安住佛国土出兴一切处</p>
<p>
	　　无去亦无来诸佛法如是</p>
<p>
	　　一切众生海佛身如影现</p>
<p>
	　　随其解差别如是见导师</p>
<p>
	　　一切毛孔中各各现神通</p>
<p>
	　　修行普贤愿清净者能见</p>
<p>
	　　佛以一一身处处转法轮</p>
<p>
	　　法界悉周遍思议莫能及</p>
<p>
	　　尔时众中复有菩萨摩诃萨。名威德慧无尽光。承佛威神。观察十方。而说颂曰</p>
<p>
	　　一一佛刹中处处坐道场</p>
<p>
	　　众会共围绕魔军悉摧伏</p>
<p>
	　　佛身放光明遍满于十方</p>
<p>
	　　随应而示现色相非一种</p>
<p>
	　　一一微尘内光明悉充满</p>
<p>
	　　普见十方土种种各差别</p>
<p>
	　　十方诸刹海种种无量刹</p>
<p>
	　　悉平坦清净帝青宝所成</p>
<p>
	　　或覆或傍住或似莲华合</p>
<p>
	　　或圆或四方种种众形相</p>
<p>
	　　法界诸刹土周行无所碍</p>
<p>
	　　一切众会中常转妙法轮</p>
<p>
	　　佛身不思议国土悉在中</p>
<p>
	　　于其一切处导世演真法</p>
<p>
	　　所转妙法轮法性无差别</p>
<p>
	　　依于一实理演说诸<a>法相</a></p>
<p>
	　　佛以圆满音阐明真实理</p>
<p>
	　　随其解差别现无尽法门</p>
<p>
	　　一切刹土中见佛坐道场</p>
<p>
	　　佛身如影现生灭不可得</p>
<p>
	　　尔时众中复有菩萨摩诃萨。名法界普明慧。承佛威力。观察十方。而说颂曰</p>
<p>
	　　如来微妙身色相不思议</p>
<p>
	　　见者生欢喜恭敬信乐法</p>
<p>
	　　佛身一切相悉现无量佛</p>
<p>
	　　普入十方界一一微尘中</p>
<p>
	　　十方国土海无量无边佛</p>
<p>
	　　咸于念念中各各现神通</p>
<p>
	　　大智诸菩萨深入于法海</p>
<p>
	　　佛力所加持能知此方便</p>
<p>
	　　若有已安住普贤诸行愿</p>
<p>
	　　见彼众国土一切佛神力</p>
<p>
	　　若人有信解及以诸大愿</p>
<p>
	　　具足深智慧通达一切法</p>
<p>
	　　能于诸佛身一一而观察</p>
<p>
	　　色声无所碍了达于诸境</p>
<p>
	　　能于诸佛身安住智所行</p>
<p>
	　　速入如来地普摄于法界</p>
<p>
	　　佛刹微尘数如是诸国土</p>
<p>
	　　能令一念中一一尘中现</p>
<p>
	　　一切诸国土及以神通事</p>
<p>
	　　悉现一刹中菩萨力如是</p>
<p>
	　　尔时众中复有菩萨摩诃萨。名精进力无碍慧。承佛威神。观察十方。而说颂曰</p>
<p>
	　　佛演一妙音周闻十方刹</p>
<p>
	　　众音悉具足法雨皆充遍</p>
<p>
	　　一切言辞海一切随类音</p>
<p>
	　　一切佛刹中转于净法轮</p>
<p>
	　　一切诸国土悉见佛神变</p>
<p>
	　　听佛说法音闻已趣菩提</p>
<p>
	　　法界诸国土一一微尘中</p>
<p>
	　　如来解脱力于彼普现身</p>
<p>
	　　法身同虚空无碍无差别</p>
<p>
	　　色形如影像种种众相现</p>
<p>
	　　影像无方所如空无体性</p>
<p>
	　　智慧广大人了达其平等</p>
<p>
	　　佛身不可取无生无起作</p>
<p>
	　　应物普现前平等如虚空</p>
<p>
	　　十方所有佛尽入一毛孔</p>
<p>
	　　各各现神通智眼能观见</p>
<p>
	　　毗卢遮那佛愿力周法界</p>
<p>
	　　一切国土中恒转无上轮</p>
<p>
	　　一毛现神变一切佛同说</p>
<p>
	　　经于无量劫不得其边际</p>
<p>
	　　如此四天下道场中。以佛神力。十方各有一亿世界海微尘数诸菩萨众。而来集会。应知一切世界海。一一四天下。诸道场中。悉亦如是</p>
		

	
	

		</div></div><hr><script charset='utf-8' src='../../js/footer.js'></script></body></html>