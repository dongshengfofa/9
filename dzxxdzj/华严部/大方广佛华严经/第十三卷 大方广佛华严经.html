<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十三卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十三卷 大方广佛华严经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十三卷 <a>大方广佛华严经</a></strong></p>
<p>
	　　于阗国<a>三藏</a>实叉难陀奉制译</p>
<p>
	　　光明觉品第九</p>
<p>
	　　尔时<a>世尊</a>。从两足轮下。放百亿光明。照此三千<a>大千世界</a>。百亿阎浮提。百亿弗婆提。百亿瞿耶尼。百亿郁单越。百亿大海。百亿轮围山。百亿<a>菩萨</a>受生。百亿菩萨<a>出家</a>。百亿如来成正觉。百亿如来转法轮。百亿如来入<a>涅槃</a>。百亿须弥山王。百亿四天王众天。百亿三十三天。百亿夜摩天。百亿兜率天。百亿化乐天。百亿他化<a>自在</a>天。百亿梵众天。百亿光音天。百亿遍净天。百亿广果天。百亿色究竟天。其中所有。悉皆明现。如此处见佛世尊。坐莲<a>华藏</a>师子之座。十佛刹微尘数菩萨。所共围绕。其百亿阎浮提中。百亿如来。亦如是坐。悉以佛神力故。十方各有一大菩萨。一一各与十佛刹。微尘数诸菩萨俱。来诣佛所。其名曰文殊师利菩萨。觉首菩萨。财首菩萨。宝首菩萨。功德首菩萨。目首菩萨。精进首菩萨。法首菩萨。智首菩萨。贤首菩萨。是诸菩萨。所从来国。所谓金色世界。妙色世界。莲华色世界。薝卜华色世界。优钵罗华色世界。金色世界。宝色世界。金刚色世界。玻璃色世界。平等色世界。此诸菩萨。各于佛所净修梵行。所谓。不动智佛。无碍智佛。<a>解脱</a>智佛。威仪智佛。明相智佛。究竟智佛。最胜智佛。自在智佛。梵智佛。观察智佛。尔时一切处。文殊师利菩萨。各于佛所。同时发声。说此颂言</p>
<p>
	　　若有见正觉解脱离诸漏</p>
<p>
	　　不着一切世彼非证道眼</p>
<p>
	　　若有知如来体相无所有</p>
<p>
	　　修习得明了此人疾作佛</p>
<p>
	　　能见此世界其心不摇动</p>
<p>
	　　于佛身亦然当成胜智者</p>
<p>
	　　若于佛及法其心了平等</p>
<p>
	　　二念不现前当践难思位</p>
<p>
	　　若见佛及身平等而安住</p>
<p>
	　　无住无所入当成难遇者</p>
<p>
	　　色受无有数想行识亦然</p>
<p>
	　　若能如是知当作大牟尼</p>
<p>
	　　世及出世见一切皆超越</p>
<p>
	　　而能善知法当成大光耀</p>
<p>
	　　若于一切智发生回向心</p>
<p>
	　　见心无所生当获大名称</p>
<p>
	　　众生无有生亦复无有坏</p>
<p>
	　　若得如是智当成无上道</p>
<p>
	　　一中解无量无量中解一</p>
<p>
	　　了彼亘生起当成无所畏</p>
<p>
	　　尔时光明过此世界。遍照东方。十佛国土。南西北方。四维上下。亦复如是。彼一一世界中。皆有百亿阎浮提。乃至百亿色究竟天。其中所有。悉皆明现。如此处见佛世尊。坐莲华藏师子之座。十佛刹微尘数菩萨。所共围绕。彼一一世界中。各有百亿阎浮提。百亿如来。亦如是坐。悉以佛神力故。十方各有一大菩萨。一一各与十佛刹。微尘数诸菩萨俱。来诣佛所。其大菩萨。谓文殊师利等。所从来国。谓金色世界等。本所事佛。谓不动智如来等。尔时一切处。文殊师利菩萨。各于佛所。同时发声。说此颂言</p>
<p>
	　　众生无智慧爱刺所伤毒</p>
<p>
	　　为彼求菩提诸<a>佛法</a>如是</p>
<p>
	　　普见于诸法二边皆舍离</p>
<p>
	　　道成永不退转此无等轮</p>
<p>
	　　不可思议劫精进修诸行</p>
<p>
	　　为度诸众生此是大仙力</p>
<p>
	　　导师降众魔勇健无能胜</p>
<p>
	　　光中演妙义慈悲故如是</p>
<p>
	　　以彼智慧心破诸烦恼障</p>
<p>
	　　一念见一切此是佛神力</p>
<p>
	　　击于<a>正法</a>鼓觉寤十方刹</p>
<p>
	　　咸令向菩提自在力能尔</p>
<p>
	　　不坏无边境而游诸亿刹</p>
<p>
	　　于有无所著彼自在如佛</p>
<p>
	　　诸佛如<a>虚空</a>究竟常清净</p>
<p>
	　　忆念生<a>欢喜</a>彼诸愿具足</p>
<p>
	　　一一<a>地狱</a>中经于无量劫</p>
<p>
	　　为度众生故而能忍是苦</p>
<p>
	　　不惜于身命常护诸佛法</p>
<p>
	　　<a>无我</a>心调柔能得如来道</p>
<p>
	　　尔时光明过十世界。遍照东方百世界。南西北方。四维上下。亦复如是。彼诸世界中。皆有百亿阎浮提。乃至百亿色究竟天。其中所有。悉皆明现。彼一一阎浮提中。悉见如来。坐莲华藏师子之座。十佛刹微尘数菩萨。所共围绕。悉以佛神力故。十方各有一大菩萨。一一各与十佛刹。微尘数诸菩萨俱。来诣佛所。其大菩萨。谓文殊师利等。所从来国。谓金色世界等。本所事佛。谓不动智如来等。尔时一切处。文殊师利菩萨。各于佛所。同时发声。说此颂言</p>
<p>
	　　佛了法如幻通达无障碍</p>
<p>
	　　心净离众着调伏诸群生</p>
<p>
	　　或有见初生妙色如金山</p>
<p>
	　　住是最后身永作人中月</p>
<p>
	　　或见经行时具无量功德</p>
<p>
	　　念慧皆善巧丈夫师子步</p>
<p>
	　　或见绀青目观察于十方</p>
<p>
	　　有时现戏笑为顺众生欲</p>
<p>
	　　或见师子吼<a>殊胜</a>无比身</p>
<p>
	　　示现最后生所说无非实</p>
<p>
	　　或有见出家解脱一切缚</p>
<p>
	　　修治诸佛行常乐观寂灭</p>
<p>
	　　或见坐道场觉知一切法</p>
<p>
	　　到功德<a>彼岸</a>痴暗烦恼尽</p>
<p>
	　　或见胜丈夫具足大悲心</p>
<p>
	　　转于妙法轮度无量众生</p>
<p>
	　　或见师子吼威光最殊特</p>
<p>
	　　超一切<a>世间</a><a>神通</a>力无等</p>
<p>
	　　或见心寂静如世灯永灭</p>
<p>
	　　种种现神通十力能如是</p>
<p>
	　　尔时光明过百世界。遍照东方千世界。南西北方。四维上下。亦复如是。彼一一世界中。皆有百亿阎浮提。乃至百亿色究竟天。其中所有。悉皆明现。彼一一阎浮提中。悉见如来。坐莲华藏师子之座。十佛刹微尘数菩萨。所共围绕。悉以佛神力故。十方各有一大菩萨。一一各与十佛刹。微尘数诸菩萨俱。来诣佛所。其大菩萨。谓文殊师利等。所从来国。谓金色世界等。本所事佛。谓不动智如来等。尔时一切处。文殊师利菩萨。各于佛所。同时发声。说此颂言</p>
<p>
	　　佛于甚深法通达无与等</p>
<p>
	　　众生不能了次第为开示</p>
<p>
	　　我性未曾有我所亦空寂</p>
<p>
	　　云何诸如来而得有其身</p>
<p>
	　　解脱明<a>行者</a>无数无等伦</p>
<p>
	　　世间诸因量求过不可得</p>
<p>
	　　佛非世间蕴界处<a>生死</a>法</p>
<p>
	　　数法不能成故号人师子</p>
<p>
	　　其性本空寂内外俱解脱</p>
<p>
	　　离一切<a>妄念</a>无等法如是</p>
<p>
	　　体性常不动无我无来去</p>
<p>
	　　而能寤世间无边悉调伏</p>
<p>
	　　常乐观寂灭一相无有二</p>
<p>
	　　其心不增减现无量神力</p>
<p>
	　　不作诸众生业报因缘行</p>
<p>
	　　而能了无碍善逝法如是</p>
<p>
	　　种种诸众生<a>流转</a>于十方</p>
<p>
	　　如来不分别度脱无边类</p>
<p>
	　　诸佛真金色非有遍诸有</p>
<p>
	　　随众生心乐为说寂灭法</p>
<p>
	　　尔时光明过千世界。遍照东方十千世界。南西北方。四维上下。亦复如是。彼一一世界中。皆有百亿阎浮提。乃至百亿色究竟天。其中所有。悉皆明现。彼一一阎浮提中。悉见如来。坐莲华藏师子之座。十佛刹微尘数菩萨。所共围绕。悉以佛神力故。十方各有一大菩萨。一一各与十佛刹。微尘数诸菩萨俱。来诣佛所。其大菩萨。谓文殊师利等。所从来国。谓金色世界等。本所事佛。谓不动智如来等。尔时一切处。文殊师利菩萨。各于佛所。同时发声。说此颂言</p>
<p>
	　　发起大悲心救护诸众生</p>
<p>
	　　永出人天众如是业应作</p>
<p>
	　　意常信乐佛其心不退转</p>
<p>
	　　亲近诸如来如是业应作</p>
<p>
	　　志乐佛功德其心永不退</p>
<p>
	　　住于清凉慧如是业应作</p>
<p>
	　　一切威仪中常<a>念佛</a>功德</p>
<p>
	　　昼夜无暂断如是业应作</p>
<p>
	　　观无边三世学彼佛功德</p>
<p>
	　　常无厌倦心如是业应作</p>
<p>
	　　观身如实相一切皆寂灭</p>
<p>
	　　离我无我着如是业应作</p>
<p>
	　　等观众生心不起诸分别</p>
<p>
	　　入于真实境如是业应作</p>
<p>
	　　悉举无边界普饮一切海</p>
<p>
	　　此神通智力如是业应作</p>
<p>
	　　思惟诸国土色与非色相</p>
<p>
	　　一切悉能知如是业应作</p>
<p>
	　　十方国土尘一尘为一佛</p>
<p>
	　　悉能知其数如是业应作</p>
<p>
	　　尔时光明过十千世界。遍照东方。百千世界。南西北方。四维上下。亦复如是。彼一一世界中。皆有百亿阎浮提。乃至百亿色究竟天。其中所有。悉皆明现。彼一一阎浮提中。悉见如来。坐莲华藏师子之座。十佛刹微尘数菩萨。所共围绕。悉以佛神力故。十方各有一大菩萨。一一各与十佛刹。微尘数诸菩萨俱。来诣佛所。其大菩萨。谓文殊师利等。所从来国。谓金色世界等。本所事佛。谓不动智如来等。尔时一切处。文殊师利菩萨。各于佛所。同时发声。说此颂言</p>
<p>
	　　若以威德色种族而见人中调御师</p>
<p>
	　　是为病眼颠倒见彼不能知最胜法</p>
<p>
	　　如来色形诸相等一切世间莫能测</p>
<p>
	　　亿那由劫共思量色相威德转无边</p>
<p>
	　　如来非以相为体但是无相寂灭法</p>
<p>
	　　身相威仪悉具足世间随乐皆得见</p>
<p>
	　　佛法微妙难可量一切言说莫能及</p>
<p>
	　　非是和合非不合体性寂灭无诸相</p>
<p>
	　　佛身无生超戏论非是蕴聚差别法</p>
<p>
	　　得自在力决定见所行<a>无畏</a>离言道</p>
<p>
	　　身心悉平等内外皆解脱</p>
<p>
	　　永劫住<a>正念</a>无著无所系</p>
<p>
	　　意净光明者所行无染着</p>
<p>
	　　智眼靡不周广大利众生</p>
<p>
	　　一身为无量无量复为一</p>
<p>
	　　了知诸世间现形遍一切</p>
<p>
	　　此身无所从亦无所积聚</p>
<p>
	　　众生分别故见佛种种身</p>
<p>
	　　心分别世间是心无所有</p>
<p>
	　　如来知此法如是见佛身</p>
<p>
	　　尔时光明过百千世界。遍照东方。百万世界。南西北方。四维上下。亦复如是。彼一一世界中。皆有百亿阎浮提。乃至百亿色究竟天。其中所有。悉皆明现。彼一一阎浮提中。悉见如来。坐莲华藏师子之座。十佛刹微尘数菩萨。所共围绕。悉以佛神力故。十方各有一大菩萨。一一各与十佛刹。微尘数诸菩萨俱。来诣佛所。其大菩萨。谓文殊师利等。所从来国。谓金色世界等。本所事佛。谓不动智如来等。尔时一切处。文殊师利菩萨。各于佛所。同时发声。说此颂言</p>
<p>
	　　如来最自在超世无所依</p>
<p>
	　　具一切功德度脱于诸有</p>
<p>
	　　无染无所著无想无依止</p>
<p>
	　　体性不可量见者咸称叹</p>
<p>
	　　光明遍清净尘累悉蠲涤</p>
<p>
	　　不动离二边此是如来智</p>
<p>
	　　若有见如来身心离分别</p>
<p>
	　　则于一切法永出诸疑滞</p>
<p>
	　　一切世间中处处转法轮</p>
<p>
	　　无性无所转导师方便说</p>
<p>
	　　于法无疑惑永绝诸戏论</p>
<p>
	　　不生分别心是念佛菩提</p>
<p>
	　　了知差别法不着于言说</p>
<p>
	　　无有一与多是名随<a>佛教</a></p>
<p>
	　　多中无一性一亦无有多</p>
<p>
	　　如是二俱舍普入佛功德</p>
<p>
	　　众生及国土一切皆寂灭</p>
<p>
	　　无依无分别能入佛菩提</p>
<p>
	　　众生及国土一异不可得</p>
<p>
	　　如是善观察名知佛法义</p>
<p>
	　　尔时光明过百万世界。遍照东方。一亿世界。南西北方。四维上下。亦复如是。彼一一世界中。皆有百亿阎浮提。乃至百亿色究竟天。其中所有。悉皆明现。彼一一阎浮提中。各见如来。坐莲华藏师子之座。十佛刹微尘数菩萨。所共围绕。悉以佛神力故。十方各有一大菩萨。一一各与十佛刹。微尘数诸菩萨俱。来诣佛所。其大菩萨。谓文殊师利等。所从来国。谓金色世界等。本所事佛。谓不动智如来等。尔时一切处。文殊师利菩萨。各于佛所。同时发声。说此颂言</p>
<p>
	　　智慧无等法无边超诸有海到彼岸</p>
<p>
	　　寿量光明悉无比此功德者方便力</p>
<p>
	　　所有佛法皆明了常观三世无厌倦</p>
<p>
	　　虽缘境界不分别此难思者方便力</p>
<p>
	　　乐观众生无生想普见诸趣无趣想</p>
<p>
	　　恒住禅寂不系心此无碍慧方便力</p>
<p>
	　　善巧通达一切法正念勤修涅槃道</p>
<p>
	　　乐于解脱离不平此寂灭人方便力</p>
<p>
	　　有能劝向佛菩提趣<a>如法</a>界一切智</p>
<p>
	　　善化众生入于谛此住佛心方便力</p>
<p>
	　　佛所<a>说法</a>皆随入广大智慧无所碍</p>
<p>
	　　一切处行悉已臻此自在修方便力</p>
<p>
	　　恒住涅槃如虚空随心化现靡不周</p>
<p>
	　　此依无相而为相到难到者方便力</p>
<p>
	　　昼夜日月及年劫世界始终成坏相</p>
<p>
	　　如是忆念悉了知此时数智方便力</p>
<p>
	　　一切众生有生灭色与非色想非想</p>
<p>
	　　所有名字悉了知此住难思方便力</p>
<p>
	　　过去现在未来世所有言说皆能了</p>
<p>
	　　而知三世悉平等此无比解方便力</p>
<p>
	　　尔时光明过一亿世界。遍照东方。十亿世界。南西北方。四维上下。亦复如是。彼一一世界中。皆有百亿阎浮提。乃至百亿色究竟天。其中所有。悉皆明现。彼一一阎浮提中。悉见如来。坐莲华藏师子之座。十佛刹微尘数菩萨。所共围绕。悉以佛神力故。十方各有一大菩萨。一一各与十佛刹。微尘数诸菩萨俱。来诣佛所。其大菩萨。谓文殊师利等。所从来国。谓金色世界等。本所事佛。谓不动智如来等。尔时一切处。文殊师利菩萨。各于佛所。同时发声。说此颂言</p>
<p>
	　　广大苦行皆修习日夜精勤无厌怠</p>
<p>
	　　已度难度师子吼普化众生是其行</p>
<p>
	　　众生流转爱欲海无明网覆大忧迫</p>
<p>
	　　至仁勇猛悉断除誓亦当然是其行</p>
<p>
	　　世间放逸着五欲不实分别受众苦</p>
<p>
	　　奉行佛教常摄心誓度于斯是其行</p>
<p>
	　　众生着我入生死求其边际不可得</p>
<p>
	　　普事如来获妙法为彼宣说是其行</p>
<p>
	　　众生无怙病所缠常沦恶趣起三毒</p>
<p>
	　　大火猛焰恒烧热净心度彼是其行</p>
<p>
	　　众生迷惑失正道常行邪径入闇宅</p>
<p>
	　　为彼大然正法灯永作照明是其行</p>
<p>
	　　众生漂溺诸有海忧难无涯不可处</p>
<p>
	　　为彼兴造大法船皆令得度是其行</p>
<p>
	　　众生无知不见本迷惑痴狂险难中</p>
<p>
	　　佛哀愍彼建法桥正念令升是其行</p>
<p>
	　　见诸众生在险道老病死苦常逼迫</p>
<p>
	　　修诸方便无限量誓当悉度是其行</p>
<p>
	　　闻法信解无疑惑了性空寂不惊怖</p>
<p>
	　　随形<a>六道</a>遍十方普教群迷是其行</p>
<p>
	　　尔时光明过十亿世界。遍照东方。百亿世界。千亿世界。百千亿世界。那由他亿世界。百那由他亿世界。千那由他亿世界。百千那由他亿世界。如是。无数无量。无边无等。不可数不可称。不可思不可量。不可说。尽法界。虚空界。所有世界。南西北方。四维上下。亦复如是。彼一一世界中。皆有百亿阎浮提。乃至百亿色究竟天。其中所有。悉皆明现。彼一一阎浮提中。悉见如来。坐莲华藏师子之座。十佛刹微尘数菩萨。所共围绕。悉以佛神力故。十方各有一大菩萨。一一各与十佛刹。微尘数诸菩萨俱。来诣佛所。其大菩萨。谓文殊师利等。所从来国。谓金色世界等。本所事佛。谓不动智如来等。尔时一切处。文殊师利菩萨。各于佛所。同时发声。说此颂言</p>
<p>
	　　一念普观无量劫无去无来亦无住</p>
<p>
	　　如是了知三世事超诸方便成十力</p>
<p>
	　　十方无比善名称永离诸难常欢喜</p>
<p>
	　　普诣一切国土中广为宣扬如是法</p>
<p>
	　　为利众生供养佛如其意获相似果</p>
<p>
	　　于一切法悉顺知遍十方中现神力</p>
<p>
	　　从初供佛意柔忍入深<a>禅定</a>观法性</p>
<p>
	　　普劝众生发道心以此速成无上果</p>
<p>
	　　十方求法情无异为修功德令满足</p>
<p>
	　　有无二相悉灭除此人于佛为真见</p>
<p>
	　　普往十方诸国土广说妙法兴义利</p>
<p>
	　　住于实际不动摇此人功德同于佛</p>
<p>
	　　如来所转妙法轮一切皆是菩提分</p>
<p>
	　　若能闻已悟法性如是之人常见佛</p>
<p>
	　　不见十力空如幻虽见非见如盲睹</p>
<p>
	　　分别取相不见佛毕竟离着乃能见</p>
<p>
	　　众生随业种种别十方内外难尽见</p>
<p>
	　　佛身无碍遍十方不可尽见亦如是</p>
<p>
	　　譬如空中无量刹无来无去遍十方</p>
<p>
	　　生成灭坏无所依佛遍虚空亦如是</p>
<p>
	　　大方广佛<a>华严经</a>菩萨问明品第十</p>
<p>
	　　尔时文殊师利菩萨。问觉首菩萨言。佛子。心性是一。云何见有种种差别。所谓。往善趣恶趣。诸根满缺受生同异。端正丑陋。苦乐不同。业不知心。心不知业。受不知报。报不知受。心不知受。受不知心。因不知缘。缘不知因。智不知境。境不知智。时觉首菩萨。以颂答曰</p>
<p>
	　　仁今问是义为晓悟群蒙</p>
<p>
	　　我如其性答惟仁应谛听</p>
<p>
	　　诸法无作用亦无有体性</p>
<p>
	　　是故彼一切各各不相知</p>
<p>
	　　譬如河中水湍流竞奔逝</p>
<p>
	　　各各不相知诸法亦如是</p>
<p>
	　　亦如大火聚猛焰同时发</p>
<p>
	　　各各不相知诸法亦如是</p>
<p>
	　　又如长风起遇物咸鼓扇</p>
<p>
	　　各各不相知诸法亦如是</p>
<p>
	　　又如众地界展转因依住</p>
<p>
	　　各各不相知诸法亦如是</p>
<p>
	　　眼耳鼻舌身心意诸情根</p>
<p>
	　　以此常流转而无能转者</p>
<p>
	　　法性本无生示现而有生</p>
<p>
	　　是中无能现亦无所现物</p>
<p>
	　　眼耳鼻舌身心意诸情根</p>
<p>
	　　一切空无性妄心分别有</p>
<p>
	　　如理而观察一切皆无性</p>
<p>
	　　<a>法眼</a>不思议此见非颠倒</p>
<p>
	　　若实若不实若妄若非妄</p>
<p>
	　　世间出世间但有假言说</p>
<p>
	　　尔时文殊师利菩萨。问财首菩萨言。佛子。一切众生非众生。云何如来。随其时。随其命。随其身。随其行。随其解。随其言论。随其心乐。随其方便。随其思惟。随其观察。于如是诸众生中。为现其身。<a>教化</a>调伏。时财首菩萨。以颂答曰</p>
<p>
	　　此是乐寂灭多闻者境界</p>
<p>
	　　我为仁宣说仁今应听受</p>
<p>
	　　分别观内身此中谁是我</p>
<p>
	　　若能如是解彼达我有无</p>
<p>
	　　此身假安立住处无方所</p>
<p>
	　　谛了是身者于中无所著</p>
<p>
	　　于身善观察一切皆明见</p>
<p>
	　　知法皆虚妄不起心分别</p>
<p>
	　　<a>寿命</a>因谁起复因谁退灭</p>
<p>
	　　犹如旋火轮初后不可知</p>
<p>
	　　智者能观察一切有无常</p>
<p>
	　　诸法空无我永离一切相</p>
<p>
	　　众报随业生如梦不真实</p>
<p>
	　　念念常灭坏如前后亦尔</p>
<p>
	　　世间所见法但以心为主</p>
<p>
	　　随解取众相颠倒不如实</p>
<p>
	　　世间所言论一切是分别</p>
<p>
	　　未曾有一法得入于法性</p>
<p>
	　　能缘所缘力种种法出生</p>
<p>
	　　速灭不暂停念念悉如是</p>
<p>
	　　尔时文殊师利菩萨。问宝首菩萨言。佛子。一切众生。等有四大。无我无我所。云何而有受苦受乐。端正丑陋。内好外好。少受多受。或受现报。或受后报。然法界中。无美无恶。时宝首菩萨。以颂答曰</p>
<p>
	　　随其所行业如是果报生</p>
<p>
	　　作者无所有诸佛之所说</p>
<p>
	　　譬如净明镜随其所对质</p>
<p>
	　　现像各不同业性亦如是</p>
<p>
	　　亦如田种子各各不相知</p>
<p>
	　　自然能出生业性亦如是</p>
<p>
	　　又如巧幻师在彼四衢道</p>
<p>
	　　示现众色相业性亦如是</p>
<p>
	　　如机关木人能出种种声</p>
<p>
	　　彼无我非我业性亦如是</p>
<p>
	　　亦如众鸟类从[谷-禾+卵]而得出</p>
<p>
	　　音声各不同业性亦如是</p>
<p>
	　　譬如胎藏中诸根悉成就</p>
<p>
	　　体相无来处业性亦如是</p>
<p>
	　　又如在地狱种种诸苦事</p>
<p>
	　　彼悉无所从业性亦如是</p>
<p>
	　　譬如转轮王成就胜七宝</p>
<p>
	　　来处不可得业性亦如是</p>
<p>
	　　又如诸世界大火所烧然</p>
<p>
	　　此火无来处业性亦如是</p>
<p>
	　　尔时文殊师利菩萨。问德首菩萨言。佛子。如来所悟。唯是一法。云何乃说无量诸法。现无量刹。化无量众。演无量音。示无量身。知无量心。现无量神通。普能震动无量世界。示现无量殊胜庄严。显示无边种种境界。而法性中。此差别相。皆不可得。时德首菩萨。以颂答曰</p>
<p>
	　　佛子所问义甚深难可了</p>
<p>
	　　智者能知此常乐佛功德</p>
<p>
	　　譬如地性一众生各别住</p>
<p>
	　　地无一异念诸佛法如是</p>
<p>
	　　亦如火性一能烧一切物</p>
<p>
	　　火焰无分别诸佛法如是</p>
<p>
	　　亦如大海一波涛千万异</p>
<p>
	　　水无种种殊诸佛法如是</p>
<p>
	　　亦如风性一能吹一切物</p>
<p>
	　　风无一异念诸佛法如是</p>
<p>
	　　亦如大云雷普雨一切地</p>
<p>
	　　雨滴无差别诸佛法如是</p>
<p>
	　　亦如地界一能生种种芽</p>
<p>
	　　非地有殊异诸佛法如是</p>
<p>
	　　如日无云曀普照于十方</p>
<p>
	　　光明无异性诸佛法如是</p>
<p>
	　　亦如空中月世间靡不见</p>
<p>
	　　非月往其处诸佛法如是</p>
<p>
	　　譬如大梵王应现满三千</p>
<p>
	　　其身无别异诸佛法如是</p>
<p>
	　　尔时文殊师利菩萨。问目首菩萨言。佛子。如来<a>福田</a>。等一无异。云何而见众生布施。果报不同。所谓。种种色。种种形。种种家。种种根。种种财。种种主。种种眷属。种种官位。种种功德。种种智慧。而佛于彼。其心平等。无异思惟。时目首菩萨。以颂答曰</p>
<p>
	　　譬如大地一随种各生芽</p>
<p>
	　　于彼无怨亲佛福田亦然</p>
<p>
	　　又如水一味因器有差别</p>
<p>
	　　佛福田亦然众生心故异</p>
<p>
	　　亦如巧幻师能令众欢喜</p>
<p>
	　　佛福田如是令众生敬悦</p>
<p>
	　　如有才智王能令大众喜</p>
<p>
	　　佛福田如是令众悉安乐</p>
<p>
	　　譬如净明镜随色而现像</p>
<p>
	　　佛福田如是随心获众报</p>
<p>
	　　如阿揭陀药能疗一切毒</p>
<p>
	　　佛福田如是灭诸烦恼患</p>
<p>
	　　亦如日出时照曜于世间</p>
<p>
	　　佛福田如是灭除诸黑暗</p>
<p>
	　　亦如净满月普照于大地</p>
<p>
	　　佛福田亦然一切处平等</p>
<p>
	　　譬如毗蓝风普震于大地</p>
<p>
	　　佛福田如是动三有众生</p>
<p>
	　　譬如大火起能烧一切物</p>
<p>
	　　佛福田如是烧一切有为</p>
<p>
	　　尔时文殊师利菩萨。问勤首菩萨言。佛子。佛教是一。众生得见。云何不即悉断一切诸烦恼缚。而得出离。然其色蕴。受蕴想蕴。行蕴识蕴。欲界<a>色界</a>。无色界。无明贪爱。无有差别。是则佛教。于诸众生。或有利益。或无利益时勤首菩萨。以颂答曰</p>
<p>
	　　佛子善谛听我今如实答</p>
<p>
	　　或有速解脱或有难出离</p>
<p>
	　　若欲求除灭无量诸过恶</p>
<p>
	　　当于佛法中勇猛常精进</p>
<p>
	　　譬如微少火樵湿速令灭</p>
<p>
	　　于佛教法中<a>懈怠</a>者亦然</p>
<p>
	　　如钻燧求火未出而数息</p>
<p>
	　　火势随止灭懈怠者亦然</p>
<p>
	　　如人持日珠不以物承影</p>
<p>
	　　火终不可得懈怠者亦然</p>
<p>
	　　譬如赫日照孩稚闭其目</p>
<p>
	　　怪言何不睹懈怠者亦然</p>
<p>
	　　如人无手足欲以芒草箭</p>
<p>
	　　遍射破大地懈怠者亦然</p>
<p>
	　　如以一毛端而取大海水</p>
<p>
	　　欲令尽干竭懈怠者亦然</p>
<p>
	　　又如劫火起欲以少水灭</p>
<p>
	　　于佛教法中懈怠者亦然</p>
<p>
	　　如有见虚空端居不摇动</p>
<p>
	　　而言普腾蹑懈怠者亦然</p>
<p>
	　　尔时文殊师利菩萨。问法首菩萨言。佛子。如佛所说。若有众生。受持正法。悉能除断一切烦恼。何故复有受持正法。而不断者。随贪嗔痴。随慢随覆。随忿随恨。随嫉随悭。随诳随谄。势力所转。无有离心。能受持法。何故复于心行之内。起诸烦恼。时法首菩萨。以颂答曰</p>
<p>
	　　佛子善谛听所问如实义</p>
<p>
	　　非但以多闻能入如来法</p>
<p>
	　　如人水所漂惧溺而渴死</p>
<p>
	　　于法不<a>修行</a>多闻亦如是</p>
<p>
	　　如人设美膳自饿而不食</p>
<p>
	　　于法不修行多闻亦如是</p>
<p>
	　　如人善方药自疾不能救</p>
<p>
	　　于法不修行多闻亦如是</p>
<p>
	　　如人数他宝自无半钱分</p>
<p>
	　　于法不修行多闻亦如是</p>
<p>
	　　如有生王宫而受餧与寒</p>
<p>
	　　于法不修行多闻亦如是</p>
<p>
	　　如聋奏音乐悦彼不自闻</p>
<p>
	　　于法不修行多闻亦如是</p>
<p>
	　　如盲缋众像示彼不自见</p>
<p>
	　　于法不修行多闻亦如是</p>
<p>
	　　譬如海船师而于海中死</p>
<p>
	　　于法不修行多闻亦如是</p>
<p>
	　　如在四衢道广说众好事</p>
<p>
	　　内自无实德不行亦如是</p>
<p>
	　　尔时文殊师利菩萨。问智首菩萨言。佛子。于佛法中。智为上首。如来何故。或为众生。赞叹布施。或赞持戒。或赞堪忍。或赞精进。或赞禅定。或赞智慧。或复赞叹慈悲喜舍。而终无有唯以一法。而得出离。成阿耨多罗三藐三菩提者。时智首菩萨。以颂答曰</p>
<p>
	　　佛子甚希有能知众生心</p>
<p>
	　　如仁所问义谛听我今说</p>
<p>
	　　过去未来世现在诸导师</p>
<p>
	　　无有说一法而得于道者</p>
<p>
	　　佛知众生心性分各不同</p>
<p>
	　　随其所应度如是而说法</p>
<p>
	　　悭者为赞施毁禁者赞戒</p>
<p>
	　　多嗔为赞忍好懈赞精进</p>
<p>
	　　乱意赞禅定愚痴赞智慧</p>
<p>
	　　不仁赞慈愍怒害赞大悲</p>
<p>
	　　忧戚为赞喜曲心赞叹舍</p>
<p>
	　　如是次第修渐具诸佛法</p>
<p>
	　　如先立基堵而后造宫室</p>
<p>
	　　施戒亦复然菩萨众行本</p>
<p>
	　　譬如建城廓为护诸人众</p>
<p>
	　　忍进亦如是防护诸菩萨</p>
<p>
	　　譬如大力王率土咸戴仰</p>
<p>
	　　定慧亦如是菩萨所依赖</p>
<p>
	　　亦如转轮王能与一切乐</p>
<p>
	　　四等亦如是与诸菩萨乐</p>
<p>
	　　尔时文殊师利菩萨。问贤首菩萨言。佛子。诸佛世尊。唯以一道。而得出离。云何今见一切佛土。所有众事。种种不同。所谓。世界众生界。说法调伏。寿量光明。神通众会。教仪法住。各有差别。无有不具一切佛法。而成阿耨多罗三藐三菩提者。时贤首菩萨。以颂答曰</p>
<p>
	　　文殊法常尔法王唯一法</p>
<p>
	　　一切无碍人一道出生死</p>
<p>
	　　一切诸佛身唯是一法身</p>
<p>
	　　一心一智慧力无畏亦然</p>
<p>
	　　如本趣菩提所有回向心</p>
<p>
	　　得如是刹土众会及说法</p>
<p>
	　　一切诸佛刹庄严悉<a>圆满</a></p>
<p>
	　　随众生行异如是见不同</p>
<p>
	　　佛刹与佛身众会及言说</p>
<p>
	　　如是诸佛法众生莫能见</p>
<p>
	　　其心已清净诸愿皆具足</p>
<p>
	　　如是明达人于此乃能睹</p>
<p>
	　　随众生心乐及以业果力</p>
<p>
	　　如是见差别此佛威神故</p>
<p>
	　　佛刹无分别无憎无有爱</p>
<p>
	　　但随众生心如是见有殊</p>
<p>
	　　以是于世界所见各差别</p>
<p>
	　　非一切如来大仙之过咎</p>
<p>
	　　一切诸世界所应受化者</p>
<p>
	　　常见人中雄诸佛法如是</p>
<p>
	　　尔时诸菩萨谓文殊师利菩萨言。佛子。我等所解。各自说已。唯愿仁者。以妙辩才。演畅如来。所有境界。何等是佛境界。何等是佛境界因。何等是佛境界度。何等是佛境界入。何等是佛境界智。何等是佛境界法。何等是佛境界说。何等是佛境界知。何等是佛境界证。何等是佛境界现。何等是佛境界广。时文殊师利菩萨。以颂答曰</p>
<p>
	　　如来深境界其量等虚空</p>
<p>
	　　一切众生入而实无所入</p>
<p>
	　　如来深境界所有胜妙因</p>
<p>
	　　亿劫常宣说亦复不能尽</p>
<p>
	　　随其心智慧诱进咸令益</p>
<p>
	　　如是度众生诸佛之境界</p>
<p>
	　　世间诸国土一切皆随入</p>
<p>
	　　智身无有色非彼所能见</p>
<p>
	　　诸佛智自在三世无所碍</p>
<p>
	　　如是慧境界平等如虚空</p>
<p>
	　　法界众生界究竟无差别</p>
<p>
	　　一切悉了知此是如来境</p>
<p>
	　　一切世间中所有诸音声</p>
<p>
	　　佛智皆随了亦无有分别</p>
<p>
	　　非识所能识亦非心境界</p>
<p>
	　　其性本清净开示诸群生</p>
<p>
	　　非业非烦恼无物无住处</p>
<p>
	　　无照无所行平等行世间</p>
<p>
	　　一切众生心普在三世中</p>
<p>
	　　如来于一念一切悉明达</p>
<p>
	　　尔时此<a>娑婆世界</a>中。一切众生所有法差别。业差别。世间差别。身差别。根差别。受生差别。持戒果差别。犯戒果差别。国土果差别。以佛神力。悉皆明现。如是。东方百千亿那由他。无数无量。无边无等。不可数不可称。不可思不可量。不可说。尽法界虚空界。一切世界中。所有众生。法差别。乃至国土果差别。悉以佛神力故。分明显现。南西北方。四维上下。亦复如是</p>
		

	
	

		</div></div><hr><script charset='utf-8' src='../../js/footer.js'></script></body></html>