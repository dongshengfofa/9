<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十三卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十三卷 大方广佛华严经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二十三卷 <a>大方广佛华严经</a></strong></p>
<p>
	　　于阗国<a>三藏</a>实叉难陀奉制译</p>
<p>
	　　兜率宫中偈赞品第二十四</p>
<p>
	　　尔时佛神力故。十方各有一大<a>菩萨</a>。一一各与万佛刹。微尘数诸菩萨俱。从万佛刹。微尘数国土外。诸世界中。来诣佛所。其名曰。金刚幢菩萨。坚固幢菩萨。勇猛幢菩萨。光明幢菩萨。智幢菩萨。宝幢菩萨。精进幢菩萨。离垢幢菩萨。星宿幢菩萨。法幢菩萨。所从来国。谓妙宝世界。妙乐世界。妙银世界。妙金世界。妙摩尼世界。妙金刚世界。妙波头摩世界。妙优钵罗世界。妙栴檀世界。妙香世界。各于佛所。净修梵行。所谓。无尽幢佛。风幢佛。<a>解脱</a>幢佛。威仪幢佛。明相幢佛。常幢佛。最胜幢佛。<a>自在</a>幢佛。梵幢佛。观察幢佛。其诸菩萨。至佛所已。顶<a>礼佛</a>足。以佛神力。即化作妙宝藏师子之座。宝网弥覆。周匝遍满。诸菩萨众。随所来方。各于其上。结跏趺坐。其身悉放百千亿。那由他阿僧祇。清净光明。此无量光。皆从菩萨。清净心宝。离众过恶。大愿所起。显示一切。诸佛自在。清净之法。以诸菩萨。平等眼力。能普救护一切众生。一切<a>世间</a>之所乐见。见者不虚。悉得调伏。其菩萨众。悉已成就无量功德。所谓。遍游一切诸佛国土。无所障碍。见无依止。清净法身。以智慧身。现无量身。遍往十方。承事诸佛。入于诸佛。无量无边。不可思议。自在之法。住于无量。一切智门。以智光明。善了诸法。于诸法中。得无所畏。随所演说。穷未来际。辩才无尽。以大智慧。开总持门。慧眼清净。入深法界。智慧境界。无有边际。究竟清净。犹若<a>虚空</a>。如此世界。兜率天宫。诸菩萨众。如是来集。十方一切。兜率天宫。悉有如是。名号菩萨。而来集会。所从来国。诸佛名号。亦皆同等。无有差别。尔时<a>世尊</a>。从两膝轮。放百千亿那由他光明。普照十方尽法界虚空界。一切世界。彼诸菩萨。皆见于此佛神变相。此诸菩萨。亦见于彼一切如来。神变之相。如是菩萨。皆与毗卢遮那如来。于往昔时。同种善根。修菩萨行。悉已悟入诸佛自在。甚深解脱。得无差别。法界之身。入一切土。而无所住。见无量佛。悉往承事。于一念中。周行法界。自在无碍。心意清净。如无价宝。无量无数。诸佛如来。常加护念。共与其力。到于究竟第一<a>彼岸</a>。恒以净念。住无上觉。念念恒入一切智处。以小入大。以大入小。皆得自在。通达无碍。已得佛身。与佛同住。获一切智。从一切智。而生其身。一切如来。所行之处。悉能随入。开阐无量智慧法门。到金刚幢。大智彼岸。获金刚定。断诸疑惑。已得诸佛。自在<a>神通</a>。普于一切。十方国土。<a>教化</a>调伏百千万亿。无数众生。于一切数。虽无所著。善能修学。成就究竟。方便安立一切诸法。如是等。百千亿那由他不可说。无尽清净。三世一切。无量功德藏。诸菩萨众。皆来集会。在于佛所。因光所见。一切佛所。悉亦如是。尔时金刚幢菩萨。承佛神力。普观十方。而说颂言</p>
<p>
	　　如来不出世亦无有<a>涅槃</a></p>
<p>
	　　以本大愿力示现自在法</p>
<p>
	　　是法难思议非心所行处</p>
<p>
	　　智慧到彼岸乃见诸佛境</p>
<p>
	　　色身非是佛音声亦复然</p>
<p>
	　　亦不离色声见佛神通力</p>
<p>
	　　少智不能知诸佛实境界</p>
<p>
	　　久修清净业于此乃能了</p>
<p>
	　　正觉无来处去亦无所从</p>
<p>
	　　清净妙色身神力故显现</p>
<p>
	　　无量世界中示现如来身</p>
<p>
	　　广说微妙法其心无所著</p>
<p>
	　　智慧无边际了达一切法</p>
<p>
	　　普入于法界示现自在力</p>
<p>
	　　众生及诸法了达皆无碍</p>
<p>
	　　普现众色像遍于一切刹</p>
<p>
	　　欲求一切智速成无上觉</p>
<p>
	　　应以净妙心修习菩提行</p>
<p>
	　　若有见如来如是威神力</p>
<p>
	　　当于最胜尊供养勿生疑</p>
<p>
	　　尔时坚固幢菩萨。承佛神力。普观十方。而说颂言</p>
<p>
	　　如来胜无比甚深不可说</p>
<p>
	　　出过言语道清净如虚空</p>
<p>
	　　汝观人师子自在神通力</p>
<p>
	　　已离于分别而令分别见</p>
<p>
	　　导师为开演甚深微妙法</p>
<p>
	　　以是因缘故现此无比身</p>
<p>
	　　此是大智慧诸佛所行处</p>
<p>
	　　若欲了知者常应亲近佛</p>
<p>
	　　意业常清净供养诸如来</p>
<p>
	　　终无疲厌心能入于佛道</p>
<p>
	　　具无尽功德坚住菩提心</p>
<p>
	　　以是疑网除观佛无厌足</p>
<p>
	　　通达一切法是乃真佛子</p>
<p>
	　　此人能了知诸佛自在力</p>
<p>
	　　广大智所说欲为诸法本</p>
<p>
	　　应起胜希望志求无上觉</p>
<p>
	　　若有尊敬佛念报于佛恩</p>
<p>
	　　彼人终不离一切诸佛住</p>
<p>
	　　何有智慧人于佛得见闻</p>
<p>
	　　不修清净愿履佛所行道</p>
<p>
	　　尔时勇猛幢菩萨。承佛神力。普观十方。而说颂言</p>
<p>
	　　譬如明净眼因日睹众色</p>
<p>
	　　净心亦复然佛力见如来</p>
<p>
	　　如以精进力能尽海源底</p>
<p>
	　　智力亦如是得见无量佛</p>
<p>
	　　譬如良沃田所种必滋长</p>
<p>
	　　如是净心地出生诸<a>佛法</a></p>
<p>
	　　如人获宝藏永离贫穷苦</p>
<p>
	　　菩萨得佛法离垢心清净</p>
<p>
	　　譬如伽陀药能消一切毒</p>
<p>
	　　佛法亦如是灭诸烦恼患</p>
<p>
	　　真实善知识如来所称赞</p>
<p>
	　　以彼威神故得闻诸佛法</p>
<p>
	　　设于无数劫财宝施于佛</p>
<p>
	　　不知佛实相此亦不名施</p>
<p>
	　　无量众色相庄严于佛身</p>
<p>
	　　非于色相中而能见于佛</p>
<p>
	　　如来等正觉寂然恒不动</p>
<p>
	　　而能普现身遍满十方界</p>
<p>
	　　譬如虚空界不生亦不灭</p>
<p>
	　　诸佛法如是毕竟无生灭</p>
<p>
	　　尔时光明幢菩萨。承佛神力。普观十方。而说颂言</p>
<p>
	　　人间及天上一切诸世界</p>
<p>
	　　普见于如来清净妙色身</p>
<p>
	　　譬如一心力能生种种心</p>
<p>
	　　如是一佛身普现一切佛</p>
<p>
	　　菩提无二法亦复无诸相</p>
<p>
	　　而于二法中现相庄严身</p>
<p>
	　　了法性空寂如幻而生起</p>
<p>
	　　所行无有尽导师如是现</p>
<p>
	　　三世一切佛法身悉清净</p>
<p>
	　　随其所应化普现妙色身</p>
<p>
	　　如来不念言我作如是身</p>
<p>
	　　自然而示现未尝起分别</p>
<p>
	　　法界无差别亦无所依止</p>
<p>
	　　而于世间中示现无量身</p>
<p>
	　　佛身非变化亦复非非化</p>
<p>
	　　于无化法中示有变化形</p>
<p>
	　　正觉不可量法界虚空等</p>
<p>
	　　深广无涯底言语道悉绝</p>
<p>
	　　如来善通达一切处行道</p>
<p>
	　　法界众国土所往皆无碍</p>
<p>
	　　尔时智幢菩萨。承佛神力。普观十方。而说颂言</p>
<p>
	　　若人能信受一切智无碍</p>
<p>
	　　修习菩提行其心不可量</p>
<p>
	　　一切国土中普现无量身</p>
<p>
	　　而身不在处亦不住于法</p>
<p>
	　　一一诸如来神力示现身</p>
<p>
	　　不可思议劫算数莫能尽</p>
<p>
	　　三世诸众生悉可知其数</p>
<p>
	　　如来所示现其数不可得</p>
<p>
	　　或时示一二乃至无量身</p>
<p>
	　　普现十方刹其实无二种</p>
<p>
	　　譬如净满月普现一切水</p>
<p>
	　　影像虽无量本月未曾二</p>
<p>
	　　如是无碍智成就等正觉</p>
<p>
	　　普现一切刹佛体亦无二</p>
<p>
	　　非一亦非二亦复非无量</p>
<p>
	　　随其所应化示现无量身</p>
<p>
	　　佛身非过去亦复非未来</p>
<p>
	　　一念现出生成道及涅槃</p>
<p>
	　　如幻所作色无生亦无起</p>
<p>
	　　佛身亦如是示现无有生</p>
<p>
	　　尔时宝幢菩萨。承佛神力。普观十方。而说颂言</p>
<p>
	　　佛身无有量能示有量身</p>
<p>
	　　随其所应睹导师如是现</p>
<p>
	　　佛身无处所充满一切处</p>
<p>
	　　如空无边际如是难思议</p>
<p>
	　　非心所行处心不于中起</p>
<p>
	　　诸佛境界中毕竟无生灭</p>
<p>
	　　如翳眼所睹非内亦非外</p>
<p>
	　　世间见诸佛应知亦如是</p>
<p>
	　　<a>饶益</a>众生故如来出世间</p>
<p>
	　　众生见有出而实无兴世</p>
<p>
	　　不可以国土昼夜而见佛</p>
<p>
	　　岁月一<a>刹那</a>当知悉如是</p>
<p>
	　　众生如是说某日佛成道</p>
<p>
	　　如来得菩提实不系于日</p>
<p>
	　　如来离分别非世超诸数</p>
<p>
	　　三世诸导师出现皆如是</p>
<p>
	　　譬如净日轮不与昏夜合</p>
<p>
	　　而说某日夜诸佛法如是</p>
<p>
	　　三世一切劫不与如来合</p>
<p>
	　　而说三世佛导师法如是</p>
<p>
	　　尔时精进幢菩萨。承佛神力。普观十方。而说颂言</p>
<p>
	　　一切诸导师身同义亦然</p>
<p>
	　　普于十方刹随应种种现</p>
<p>
	　　汝观牟尼尊所作甚奇特</p>
<p>
	　　充满于法界一切悉无余</p>
<p>
	　　佛身不在内亦复不在外</p>
<p>
	　　神力故显现导师法如是</p>
<p>
	　　随诸众生类先世所集业</p>
<p>
	　　如是种种身示现各不同</p>
<p>
	　　诸佛身如是无量不可数</p>
<p>
	　　唯除大觉尊无有能思议</p>
<p>
	　　如以我难思心业莫能取</p>
<p>
	　　佛难思亦尔非心业所现</p>
<p>
	　　如刹不可思而见净庄严</p>
<p>
	　　佛难思亦尔妙相无不现</p>
<p>
	　　譬如一切法众缘故生起</p>
<p>
	　　见佛亦复然必假众善业</p>
<p>
	　　譬如随意珠能满众生心</p>
<p>
	　　诸佛法如是悉满一切愿</p>
<p>
	　　无量国土中导师兴于世</p>
<p>
	　　随其愿力故普应于十方</p>
<p>
	　　尔时离垢幢菩萨。承佛神力。普观十方。而说颂言</p>
<p>
	　　如来大智光普净诸世间</p>
<p>
	　　世间既净已开示诸佛法</p>
<p>
	　　设有人欲见众生数等佛</p>
<p>
	　　靡不应其心而实无来处</p>
<p>
	　　以佛为境界专念而不息</p>
<p>
	　　此人得见佛其数与心等</p>
<p>
	　　成就白净法具足诸功德</p>
<p>
	　　彼于一切智专念心不舍</p>
<p>
	　　导师为众生如应演<a>说法</a></p>
<p>
	　　随于可化处普现最胜身</p>
<p>
	　　佛身及世间一切皆<a>无我</a></p>
<p>
	　　悟此成正觉复为众生说</p>
<p>
	　　一切人师子无量自在力</p>
<p>
	　　示现念等身其身各不同</p>
<p>
	　　世间如是身诸佛身亦然</p>
<p>
	　　了知其自性是则说名佛</p>
<p>
	　　如来普知见明了一切法</p>
<p>
	　　佛法及菩提二俱不可得</p>
<p>
	　　导师无来去亦复无所住</p>
<p>
	　　远离诸颠倒是名等正觉</p>
<p>
	　　尔时星宿幢菩萨。承佛神力。普观十方。而说颂言</p>
<p>
	　　如来无所住普住一切刹</p>
<p>
	　　一切土皆往一切处咸见</p>
<p>
	　　佛随众生心普现一切身</p>
<p>
	　　成道转法轮及以般涅槃</p>
<p>
	　　诸佛不思议谁能思议佛</p>
<p>
	　　谁能见正觉谁能现最胜</p>
<p>
	　　一切法皆如诸佛境亦然</p>
<p>
	　　乃至无一法如中有生灭</p>
<p>
	　　众生妄分别是佛是世界</p>
<p>
	　　了达法性者无佛无世界</p>
<p>
	　　如来普现前令众生信喜</p>
<p>
	　　佛体不可得彼亦无所见</p>
<p>
	　　若能于世间远离一切着</p>
<p>
	　　无碍心<a>欢喜</a>于法得开悟</p>
<p>
	　　神力之所现即此说名佛</p>
<p>
	　　三世一切时求悉无所有</p>
<p>
	　　若能如是知心意及诸法</p>
<p>
	　　一切悉知见疾得成如来</p>
<p>
	　　言语中显示一切佛自在</p>
<p>
	　　正觉超语言假以语言说</p>
<p>
	　　尔时法幢菩萨。承佛神力。普观十方。而说颂言</p>
<p>
	　　宁可恒具受一切世间苦</p>
<p>
	　　终不远如来不睹自在力</p>
<p>
	　　若有诸众生未发菩提心</p>
<p>
	　　一得闻佛名决定成菩提</p>
<p>
	　　若有智慧人一念发道心</p>
<p>
	　　必成无上尊慎莫生疑惑</p>
<p>
	　　如来自在力无量劫难遇</p>
<p>
	　　若生一念信速登无上道</p>
<p>
	　　设于念念中供养无量佛</p>
<p>
	　　未知真实法不名为供养</p>
<p>
	　　若闻如是法诸佛从此生</p>
<p>
	　　虽经无量苦不舍菩提行</p>
<p>
	　　一闻大智慧诸佛所入法</p>
<p>
	　　普于法界中成三世导师</p>
<p>
	　　虽尽未来际遍游诸佛刹</p>
<p>
	　　不求此妙法终不成菩提</p>
<p>
	　　众生无始来<a>生死</a>久<a>流转</a></p>
<p>
	　　不了真实法诸佛故兴世</p>
<p>
	　　诸法不可坏亦无能坏者</p>
<p>
	　　自在大光明普示于世间</p>
<p>
	　　大方广佛<a>华严经</a>十回向品第二十五之一</p>
<p>
	　　尔时金刚幢菩萨。承佛神力。入菩萨智光三昧。入是三昧已。十方各过十万佛刹微尘数世界外。有十万佛刹微尘数诸佛。皆同一号。号金刚幢。而现其前。咸称赞言。善哉善哉。善男子。乃能入此菩萨智光三昧。善男子。此是十方。各十万佛刹微尘数。诸佛神力。共加于汝。亦是毗卢遮那如来。往昔愿力。威神之力。及由汝智慧清净故。诸菩萨善根增胜故。令汝入是三昧。而演说法。为令诸菩萨。得清净<a>无畏</a>故。具无碍辩才故。入无碍智地故。住一切智大心故。成就无尽善根故。满足无碍白法故。入于普门法界故。现一切佛神力故。前际念智不断故。得一切佛护持诸根故。以无量门。广说众法故。闻悉解了。受持不忘故。摄诸菩萨一切善根故。成辨出世助道故。不断一切智智故。开发大愿故。解释实义故。了知法界故。令诸菩萨皆悉欢喜故。修一切佛平等善根故。护持一切如来种性故。所谓演说诸菩萨十回向。佛子。汝当承佛威神之力。而演此法。得佛护念故。安住佛家故。增益出世功德故。得陀罗尼光明故。入无障碍佛法故。大光普照法界故。集无过失净法故。住广大智境界故。得无障碍法光故。尔时诸佛。即与金刚幢菩萨。无量智慧。与无留碍辩。与分别句义善方便。与无碍法光明。与如来平等身。与无量差别净音声。与菩萨不思议善观察三昧。与不可沮坏。一切善根。回向智。与观察一切法。成就巧方便。与一切处。说一切法无断辩。何以故。入此三昧善根力故。尔时诸佛。各以右手。摩金刚幢菩萨顶。金刚幢菩萨。得摩顶已。即从定起。告诸菩萨言。佛子。菩萨摩诃萨。有不可思议大愿。充满法界。普能救护一切众生。所谓。修学去来现在。一切佛回向。佛子。菩萨摩诃萨回向有几种。佛子。菩萨摩诃萨。回向有十种。三世诸佛。咸共演说。何等为十。一者救护一切众生离众生相回向。二者不坏回向。三者等一切诸佛回向。四者至一切处回向。五者无尽功德藏回向。六者入一切平等善根回向。七者等随顺一切众生回向。八者真如相回向。九者无缚无著解脱回向。十者入法界无量回向。佛子。是为菩萨摩诃萨十种回向。过去未来现在诸佛。已说当说今说</p>
<p>
	　　佛子。云何为菩萨摩诃萨救护一切众生离众生相回向。佛子。此菩萨摩诃萨。行檀波罗蜜。净尸波罗蜜。修羼提波罗蜜。起精进波罗蜜。入禅波罗蜜。住般若波罗蜜。大慈大悲。大喜大舍。修如是等无量善根。修善根时。作是念言。愿此善根。普能饶益一切众生。皆使清净。至于究竟。永离<a>地狱</a>。饿鬼畜生。阎罗王等。无量苦恼。菩萨摩诃萨。种善根时。以己善根。如是回向。我当为一切众生作舍。令免一切诸苦事故。为一切众生作护。悉令解脱诸烦恼故。为一切众生作归。皆令得离诸怖畏故。为一切众生作趣。令得至于一切智故。为一切众生作安。令得究竟安隐处故。为一切众生作明。令得智光灭痴暗故。为一切众生作炬。破彼一切无明闇故。为一切众生作灯。令住究竟清净处故。为一切众生作导师。引其令入真实法故。为一切众生作大导师。与其无碍大智慧故。佛子。菩萨摩诃萨。以诸善根。如是回向。平等饶益一切众生。究竟皆令得一切智。佛子。菩萨摩诃萨。于非亲友。守护回向。与其亲友。等无差别。何以故。菩萨摩诃萨。入一切法平等性故。不于众生而起一念非亲友想。设有众生。于菩萨所。起怨害心。菩萨亦以慈眼视之。终无恚怒。普为众生。作善知识。演说<a>正法</a>。令其修习。譬如大海。一切众毒。不能变坏。菩萨亦尔。一切愚蒙。无有智慧。不知恩德。嗔很顽毒。憍慢自大。其心盲瞽。不识善法。如是等类。诸恶众生。种种逼恼。无能动乱。譬如日天子。出现世间。不以生盲不见故。隐而不现。又复不以乾闼婆城。阿修罗手。阎浮提树。崇岩邃谷。尘雾烟云。如是等物之所覆障故。隐而不现。亦复不以时节变改故。隐而不现。菩萨摩诃萨。亦复如是。有大福德。其心深广。<a>正念</a>观察。无有退屈。为欲究竟功德智慧。于上胜法。心生志欲。法光普照。见一切义。于诸法门。智慧自在。常为利益一切众生。而修善法。曾不误起舍众生心。不以众生其性弊恶。邪见嗔浊。难可调伏。便即弃舍。不修回向。但以菩萨。大愿甲胄。而自庄严。救护众生。恒无退转。不以众生。不知报恩。退菩萨行。舍菩提道。不以凡愚。共同一处。舍离一切如实善根。不以众生。数起过恶。难可忍受。而于彼所。生疲厌心。何以故。譬如日天子。不但为一事故。出现世间。菩萨摩诃萨。亦复如是。不但为一众生故。修诸善根。回向阿耨多罗三藐三菩提。普为救护一切众生故。而修善根。回向阿耨多罗三藐三菩提。如是。不但为净一佛刹故。不但为信一佛故。不但为见一佛故。不但为了一法故。起大智愿。回向阿耨多罗三藐三菩提。为普净一切佛刹故。普信一切诸佛故。普承事供养。一切诸佛故。普解一切佛法故。发起大愿。修诸善根。回向阿耨多罗三藐三菩提。佛子。菩萨摩诃萨。以诸佛法。而为所缘。起广大心。不退转心。无量劫中。修集希有难得心宝。与一切诸佛。悉皆平等。菩萨如是。观诸善根。<a>信心</a>清净。大悲坚固。以甚深心。欢喜心。清净心。最胜心。柔软心。慈悲心。怜愍心。摄护心。利益心。安乐心。普为众生。真实回向。非但口言。佛子。菩萨摩诃萨。以诸善根。回向。之时。作是念言。以我善根。愿一切趣生。一切众生。皆得清净。功德<a>圆满</a>。不可沮坏。无有穷尽。常得尊重。正念不忘。获决定慧。具无量智。身口意业。一切功德。圆满庄严。又作是念。以此善根。令一切众生。承事供养一切诸佛。无空过者。于诸佛所。净信不坏。听闻正法。断诸疑惑。忆持不忘。如说<a>修行</a>。于如来所。起恭敬心。身业清净。安住无量广大善根。永离贫穷。七财满足。于诸佛所。常随修学。成就无量胜妙善根。平等悟解。住一切智。以无碍眼。等视众生。众相严身。无有玷缺。言音净妙。功德圆满。诸根调伏。十力成就。善心满足。无所依住。令一切众生。普得佛乐。得无量住。住佛所住。佛子。菩萨摩诃萨。见诸众生。造作恶业。受诸重苦。以是障故。不见佛。不闻法。不识僧。便作是念。我当于彼诸恶道中。代诸众生。受种种苦。令其解脱。菩萨如是。受苦毒时。转更精勤。不舍不避。不惊不怖。不退不怯。无有疲厌。何以故。如其所愿。决欲荷负一切众生。令解脱故。菩萨尔时。作是念言。一切众生。在生老病死。诸苦难处。随业流转。邪见无智。丧诸善法。我应救之。令得出离。又诸众生。爱网所缠。痴盖所覆。染着诸有。随逐不舍。入苦笼槛。作魔业行。福智都尽。常怀疑惑。不见安隐处。不知出离道在于生死轮转不息。诸苦淤泥恒所没溺。菩萨见已。起大悲心。大饶益心。欲令众生。悉得解脱。以一切善根回向。以广大心回向。如三世菩萨。所修回向。如大回向经所说回向。愿诸众生。普得清净。究竟成就一切种智。复作是念。我所修行。欲令众生。皆悉得成无上智王。不为自身。而求解脱。但为救济一切众生。令其咸得一切智心。度生死流。解脱众苦。复作是念。我当普为一切众生。备受众苦。令其得出无量生死。众苦大壑。我当普为一切众生。于一切世界。一切恶趣中。尽未来劫。受一切苦。然常为众生。勤修善根。何以故。我宁独受如是众苦。不令众生堕于地狱。我当于彼地狱畜生。阎罗王等。险难之处。以身为质。救赎一切恶道众生。令得解脱。复作是念。我愿保护一切众生。终不弃舍。所言诚实。无有虚妄。何以故。我为救度一切众生。发菩提心。不为自身。求无上道。亦不为求五欲境界。及三有中。种种乐故。修菩提行。何以故。世间之乐。无非是苦。众魔境界。愚人所贪。诸佛所诃。一切苦患。因之而起。地狱饿鬼。及以畜生。阎罗王处。忿恚斗讼。更相毁辱。如是诸恶。皆因贪着五欲所致。耽着五欲。远离诸佛。障碍生天。何况得于阿耨多罗三藐三菩提。菩萨如是。观诸世间。贪少欲味。受无量苦。终不为彼五欲乐故。求无上菩提。修菩萨行。但为安乐一切众生。发心修习。成满大愿。断截众生。诸苦罥索。令得解脱。佛子。菩萨摩诃萨。复作是念。我当以善根。如是回向。令一切众生。得究竟乐。利益乐。不受乐。寂静乐。无依乐。无动乐。无量乐。不舍不退乐。不灭乐一切智乐。复作是念。我当与一切众生。作调御师。作主兵臣。执大智炬。示安隐道。令离险难。以善方便。[彳*卑]知实义。又于生死海。作一切智善巧船师。度诸众生。使到彼岸。佛子。菩萨摩诃萨。以诸善根。如是回向。所谓随宜救护一切众生。令出生死。承事供养一切诸佛。得无障碍。一切智智。舍离众魔。远恶知识。亲近一切菩萨善友。灭诸过罪。成就净业。具足菩萨。广大行愿。无量善根。佛子。菩萨摩诃萨。以诸善根。正回向己。作如是念。不以四天下。众生多故。多日出现。但一日出。悉能普照一切众生。又诸众生。不以自身光明故。知有昼夜。游行观察。兴造诸业。皆由日天子出。成辨斯事。然彼日轮。但一无二。菩萨摩诃萨。亦复如是。修集善根回向之时。作是念言。彼诸众生。不能自救。何能救他。唯我一人。志独无侣。修集善根。如是回向。所谓为欲广度一切众生故。普照一切众生故。示导一切众生故。开悟一切众生故。顾复一切众生故。摄受一切众生故。成就一切众生故。令一切众生欢喜故。令一切众生悦乐故。令一切众生断疑故。佛子。菩萨摩诃萨。复作是念。我应如日。普照一切。不求恩报。众生有恶。悉能容受。终不以此。而舍誓愿。不以一众生恶故。舍一切众生。但勤修习善根回向。普令众生。皆得安乐。善根虽少。普摄众生。以欢喜心。广大回向。若有善根。不欲饶益一切众生。不名回向。随一善根。普以众生。而为所缘。乃名回向。安置众生。于无所著法性回向。见众生自性。不动不转回向于回向。无所依无所取回向。不取善根相回向。不分别业报体性回向。不着<a>五蕴</a>相回向。不坏五蕴相回向。不取业回向。不求报回向。不染着因缘回向。不分别因缘所起回向。不著名称回向。不着处所回向。不着虚妄法回向。不着众生相世界相心意相回向。不起心颠倒想颠倒见颠倒回向。不着语言道回向。观一切法真实性回向。观一切众生平等相回向。以法界印印诸善根回向。观诸法离贪欲回向。解一切法。无种植善根。亦如是。观诸法无二无生无灭回向。亦如是。以如是等善根回向。修行清净。对治之法。所有善根。皆悉随顺出世间法。不作二相。非即业修习一切智非离业回向一切智。一切智。非即是业。然不离业。得一切智。以业如光影清净故。报亦如光影清净。报如光影清净故。一切智智。亦如光影清净。离我我所。一切动乱。思惟分别。如是了知。以诸善根。方便回向。菩萨如是。回向之时。度脱众生。常无休息。不住<a>法相</a>。虽知诸法。无业无报。善能出生一切业报。而无违诤。如是方便。善修回向。菩萨摩诃萨。如是回向时。离一切过。诸佛所赞。佛子。是为菩萨摩诃萨第一救护一切众生离众生相回向尔时金刚幢菩萨。观察十方。一切众会。暨于法界。入深句义。以无量心。修习胜行。大悲普覆一切众生。不断三世诸如来种。入一切佛功德法藏。出生一切诸佛法身。善能分别诸众生心。知其所种。善根成熟。住于法身。而为示现清净色身。承佛神力。即说颂言</p>
<p>
	　　不思议劫修行道精进坚固心无碍</p>
<p>
	　　为欲饶益群生类常求诸佛功德法</p>
<p>
	　　调御世间无等人修治其意甚明洁</p>
<p>
	　　发心普救诸含识彼能善入回向藏</p>
<p>
	　　勇猛精进力具足智慧聪达意清净</p>
<p>
	　　普救一切诸群生其心堪忍不倾动</p>
<p>
	　　心善安住无与等意常清净大欢悦</p>
<p>
	　　如是为物勤修行譬如大地普容受</p>
<p>
	　　不为自身求快乐但欲救护诸众生</p>
<p>
	　　如是发起大悲心疾得入于无碍地</p>
<p>
	　　十方一切诸世界所有众生皆摄受</p>
<p>
	　　为救彼故善住心如是修学诸回向</p>
<p>
	　　修行布施大欣悦护持净戒无所犯</p>
<p>
	　　勇猛精进心不动回向如来一切智</p>
<p>
	　　其心广大无边际忍力安住不倾动</p>
<p>
	　　<a>禅定</a>甚深恒照了智慧微妙难思议</p>
<p>
	　　十方一切世界中具足修治清净行</p>
<p>
	　　如是功德皆回向为欲安乐诸含识</p>
<p>
	　　大士勤修诸善业无量无边不可数</p>
<p>
	　　如是悉以益众生令住难思无上智</p>
<p>
	　　普为一切众生故不思议劫处地狱</p>
<p>
	　　如是曾无厌退心勇猛决定常回向</p>
<p>
	　　不求色声香与味亦不希求诸妙触</p>
<p>
	　　但为救度诸群生常求无上最胜智</p>
<p>
	　　智慧清净如虚空修习无边大士行</p>
<p>
	　　如佛所行诸行法彼人如是常修学</p>
<p>
	　　大士游行诸世界悉能安隐诸群生</p>
<p>
	　　普使一切皆欢喜修菩萨行无厌足</p>
<p>
	　　除灭一切诸心毒思惟修习最上智</p>
<p>
	　　不为自己求安乐但愿众生得离苦</p>
<p>
	　　此人回向得究竟心常清净离众毒</p>
<p>
	　　三世如来所付嘱住于无上大法城</p>
<p>
	　　未曾染着于诸色受想行识亦如是</p>
<p>
	　　其心永出于三有所有功德尽回向</p>
<p>
	　　佛所知见诸众生尽皆摄取无有余</p>
<p>
	　　誓愿皆令得解脱为彼修行大欢喜</p>
<p>
	　　其心念念恒安住智慧广大无与等</p>
<p>
	　　离痴正念常寂然一切诸业皆清净</p>
<p>
	　　彼诸菩萨处于世不着内外一切法</p>
<p>
	　　如风无碍行于空大士用心亦复然</p>
<p>
	　　所有身业皆清净一切语言无过失</p>
<p>
	　　心常归向于如来能令诸佛悉欢喜</p>
<p>
	　　十方无量诸国土所有佛处皆往诣</p>
<p>
	　　于中睹见大悲尊靡不恭敬而瞻奉</p>
<p>
	　　心常清净离诸失普入世间无所畏</p>
<p>
	　　已住如来无上道复为三有大法池</p>
<p>
	　　精勤观察一切法随顺思惟有非有</p>
<p>
	　　如是趣于真实理得入甚深无诤处</p>
<p>
	　　以此修成坚固道一切众生莫能坏</p>
<p>
	　　善能了达诸法性普于三世无所著</p>
<p>
	　　如是回向到彼岸普使群生离众垢</p>
<p>
	　　永离一切诸所依得入究竟无依处</p>
<p>
	　　一切众生语言道随其种类各差别</p>
<p>
	　　菩萨悉能分别说而心无著无所碍</p>
<p>
	　　菩萨如是修回向功德方便不可说</p>
<p>
	　　能令十方世界中一切诸佛皆称叹</p>
<p>
	　　大方广佛华严经卷第二十四</p>
<p>
	　　于阗国三藏实叉难陀奉制译</p>
<p>
	　　十回向品第二十五之二</p>
<p>
	　　佛子。云何为菩萨摩诃萨不坏回向。佛子。此菩萨摩诃萨。于去来今。诸如来所。得不坏信。悉能承事一切佛故。于诸菩萨。乃至初发一念之心。求一切智。得不坏信。誓修一切菩萨善根。无疲厌故。于一切佛法。得不坏信。发深志乐故。于一切<a>佛教</a>。得不坏信。守护住持故。于一切众生。得不坏信。慈眼等观。善根回向。普利益故。于一切白净法。得不坏信。普集无边诸善根故。于一切菩萨回向道。得不坏信。满足<a>殊胜</a>诸欲解故。于一切菩萨法师。得不坏信。于诸菩萨。起佛想故。于一切佛。自在神通。得不坏信。深信诸佛。难思议故。于一切菩萨。善巧方便行。得不坏信。摄取种种。无量无数。行境界故。佛子。菩萨摩诃萨。如是安住不坏信时。于佛菩萨。声闻独觉。若诸佛教。若诸众生。如是等种种境界中。种诸善根。无量无边。令菩提心。转更增长。慈悲广大。平等观察。随顺修学诸佛所作。摄取一切清净善根。入真实义。集福<a>德行</a>。行大惠施。修诸功德。等观三世。菩萨摩诃萨。以如是等。善根功德。回向一切智。愿常见诸佛。亲近善友。与诸菩萨。同共止住。念一切智。心无暂舍。受持佛教。勤加守护。教化成熟一切众生。心常回向出世之道。供养瞻待一切法师。解了诸法。忆持不忘。修行大愿。悉使满足。菩萨如是。积集善根。成就善根。增长善根。思惟善根。系念善根。分别善根。爱乐善根。修习善根。安住善根。菩萨摩诃萨。如是积集诸善根已。以此善根。所得依果修菩萨行。于念念中。见无量佛。如其所应。承事供养。以阿僧祇宝。阿僧祇华。阿僧祇鬘。阿僧祇衣。阿僧祇盖。阿僧祇幢。阿僧祇幡。阿僧祇庄严具。阿僧祇给侍。阿僧祇涂饰地。阿僧祇涂香。阿僧祇末香。阿僧祇和香。阿僧祇<a>烧香</a>。阿僧祇深信。阿僧祇爱乐。阿僧祇净心。阿僧祇尊重。阿僧祇赞叹。阿僧祇礼敬。阿僧祇宝座。阿僧祇华座。阿僧祇香座。阿僧祇鬘座。阿僧祇栴檀座。阿僧祇衣座。阿僧祇金刚座。阿僧祇摩尼座。阿僧祇宝缯座。阿僧祇宝色座。阿僧祇宝经行处。阿僧祇华经行处。阿僧祇香经行处。阿僧祇鬘经行处。阿僧祇衣经行处。阿僧祇宝间错经行处。阿僧祇一切宝缯彩经行处。阿僧祇一切宝多罗树经行处。阿僧祇一切宝栏楯经行处。阿僧祇一切宝铃网弥覆经行处。阿僧祇一切宝宫殿。阿僧祇一切华宫殿。阿僧祇一切香宫殿。阿僧祇一切鬘宫殿。阿僧祇一切栴檀宫殿。阿僧祇一切坚固妙香藏宫殿。阿僧祇一切金刚宫殿。阿僧祇一切摩尼宫殿。皆悉殊妙。出过诸天。阿僧祇诸杂宝树。阿僧祇种种香树。阿僧祇诸宝衣树。阿僧祇诸音乐树。阿僧祇宝庄严具树。阿僧祇妙音声树。阿僧祇无厌宝树。阿僧祇宝缯彩树。阿僧祇宝珰树。阿僧祇一切华香。幢幡鬘盖。所严饰树。如是等树。扶疏荫映。庄严宫殿。其诸宫殿。复有阿僧祇轩槛庄严。阿僧祇窓牖庄严。阿僧祇门闼庄严。阿僧祇楼阁庄严。阿僧祇半月庄严。阿僧祇帐庄严。阿僧祇金网。弥覆其上。阿僧祇香。周匝普熏。阿僧祇衣。敷布其地。佛子。菩萨摩诃萨。以如是等。诸供养具。于无量无数不可说不可说劫。净心尊重。恭敬供养一切诸佛。恒不退转。无有休息。一一如来。灭度之后。所有<a>舍利</a>。悉亦如是。恭敬供养。为令一切众生。生净信故。一切众生。摄善根故。一切众生。离诸苦故。一切众生。广大解故。一切众生。以大庄严。而庄严故。无量庄严。而庄严故。诸有所作。得究竟故。知诸佛兴。难可值故。满足如来。无量力故。庄严供养佛塔庙故。住持一切诸佛法故。如是供养现在诸佛。及灭度后。所有舍利。其诸供养。于阿僧祇劫。说不可尽。如是修集无量功德。皆为成熟一切众生。无有退转。无有休息。无有疲厌。无有执着。离诸心想。无有依止。永绝所依。远离于我。及以我所。如实法印。印诸业门。得法无生。住佛所住。观无生性。印诸境界诸佛护念发心回向。与诸法性相应回向。入无作法。成就所作方便回向。舍离一切诸事想着方便回向。住于无量善巧回向。永出一切诸有回向。修行诸行不住于相善巧回向。普摄一切善根回向。普净一切菩萨诸行广大回向。发无上菩提心回向。与一切善根同住回向。满足最上信解心回向。佛子。菩萨摩诃萨。以诸善根。如是回向时。虽随生死。而不改变。求一切智未曾退转。在于诸有。心无动乱。悉能度脱一切众生。不染有为法。不失无碍智。菩萨行位。因缘无尽。世间诸法。无能变动。具足清净诸波罗蜜。悉能成就一切智力菩萨如是。离诸痴暗。成菩提心。开示光明。增长净法。回向胜道。具足众行。以清净意。善能分别。了一切法。悉随心现。知业如幻。业报如像。诸行如化。因缘生法。悉皆如响。菩萨诸行。一切如影。出生无著。清净<a>法眼</a>。见于无作。广大境界。证寂灭性。了法无二。得法实相。具菩萨行。于一切相。皆无所著。善能修行。同事诸业。于白净法。恒无废舍。离一切着。住无著行。菩萨如是。善巧思惟。无有迷惑。不违诸法。不坏业因。明见真实。善巧回向知法自性。以方便力。成就业报。到于彼岸。智慧观察一切诸法。获神通智。诸业善根。无作而行。随心自在。菩萨摩诃萨。以诸善根。如是回向。为欲度脱一切众生。不断佛种。永离魔业。见一切智。无有边际。信乐不舍离世境界。断诸杂染。亦愿众生。得清净智。入深方便。出生死法。获佛善根。永断一切诸魔事业。以平等印。普印诸业。发心趣入一切种智。成就一切出世间法。佛子。是为菩萨摩诃萨第二不坏回向。菩萨摩诃萨。住此回向时。得见一切无数诸佛。成就无量清净妙法。普于众生。得平等心。于一切法。无有疑惑。一切诸佛。神力所加。降伏众魔。永离其业。成就生贵。满菩提心。得无碍智。不由他解。善能开阐一切法义。能随想力。入一切刹。普照众生。悉使清净。菩萨摩诃萨。以此不坏回向之力。摄诸善根。如是回向。尔时金刚幢菩萨。观察十方。承佛神力。即说颂言</p>
<p>
	　　菩萨已得不坏意修行一切诸善业</p>
<p>
	　　是故能令佛欢喜智者以此而回向</p>
<p>
	　　供养无量无边佛布施持戒伏诸根</p>
<p>
	　　为欲利益诸众生普使一切皆清净</p>
<p>
	　　一切上妙诸香华无量差别胜衣服</p>
<p>
	　　宝盖及以庄严具供养一切诸如来</p>
<p>
	　　如是供养于诸佛无量无数难思劫</p>
<p>
	　　恭敬尊重常欢喜未曾一念生疲厌</p>
<p>
	　　专心想念于诸佛一切世间大明灯</p>
<p>
	　　十方所有诸如来靡不现前如目睹</p>
<p>
	　　不可思议无量劫种种布施心无厌</p>
<p>
	　　百千万亿众劫中修诸善法悉如是</p>
<p>
	　　彼诸如来灭度已供养舍利无厌足</p>
<p>
	　　悉以种种妙庄严建立难思众塔庙</p>
<p>
	　　造立无等最胜形宝藏净金为庄严</p>
<p>
	　　巍巍高大如山王其数无量百千亿</p>
<p>
	　　净心尊重供养已复生欢喜利益意</p>
<p>
	　　不思议劫处世间救护众生令解脱</p>
<p>
	　　了知众生皆<a>妄想</a>于彼一切无分别</p>
<p>
	　　而能善别众生根普为群生作饶益</p>
<p>
	　　菩萨修集诸功德广大最胜无与比</p>
<p>
	　　了达体性悉非有如是决定皆回向</p>
<p>
	　　以最胜智观诸法其中无有一法生</p>
<p>
	　　如是方便修回向功德无量不可尽</p>
<p>
	　　以是方便令心净悉与一切如来等</p>
<p>
	　　此方便力不可尽是故福报无尽极</p>
<p>
	　　发起无上菩提心一切世间无所依</p>
<p>
	　　普至十方诸世界而于一切无所碍</p>
<p>
	　　一切如来出世间为欲启导众生心</p>
<p>
	　　如其心性而观察毕竟推求不可得</p>
<p>
	　　一切诸法无有余悉入于如无体性</p>
<p>
	　　以是净眼而回向开彼世间生死狱</p>
<p>
	　　虽令诸有悉清净亦不分别于诸有</p>
<p>
	　　知诸有性无所有而令欢喜意清净</p>
<p>
	　　于一佛土无所依一切佛土悉如是</p>
<p>
	　　亦不染著有为法知彼法性无依处</p>
<p>
	　　以是修成一切智以是无上智庄严</p>
<p>
	　　以是诸佛皆欢喜是为菩萨回向业</p>
<p>
	　　菩萨专心念诸佛无上智慧巧方便</p>
<p>
	　　如佛一切无所依愿我修成此功德</p>
<p>
	　　专心救护于一切令其远离众恶业</p>
<p>
	　　如是饶益诸群生系念思惟未曾舍</p>
<p>
	　　住于智地守<a>护法</a>不以余乘取涅槃</p>
<p>
	　　唯愿得佛无上道菩萨如是善回向</p>
<p>
	　　不取众生所言说一切有为虚妄事</p>
<p>
	　　虽复不依言语道亦复不着无言说</p>
<p>
	　　十方所有诸如来了达诸法无有余</p>
<p>
	　　虽知一切皆空寂而不于空起心念</p>
<p>
	　　以一庄严严一切亦不于法生分别</p>
<p>
	　　如是开悟诸群生一切无性无所观</p>
<p>
	　　佛子。云何为菩萨摩诃萨等一切佛回向。佛子。此菩萨摩诃萨。随顺修学去来现在。诸佛世尊。回向之道。如是修学回向道时。见一切色。乃至触法。若美若恶。不生爱憎。心得自在。无诸过失。广大清净。欢喜悦乐。离诸忧恼。心意柔软。诸根清凉。佛子。菩萨摩诃萨。获得如是安乐之时。复更发心。回向诸佛。作如是念。愿以我今所种善根。令诸佛乐。转更增胜。所谓。不可思议佛所住乐。无有等比佛三昧乐。不可限量大慈悲乐。一切诸佛解脱之乐。无有边际大神通乐。最极尊重大自在乐。广大究竟无量力乐。离诸知觉寂静之乐。住无碍住恒正定乐。行无二行不变异乐。佛子。菩萨摩诃萨。以诸善根。回向佛已。复以此善。回向菩萨。所谓。愿未满者。令得圆满。心未净者。令得清净。诸波罗蜜。未满足者。令得满足。安住金刚菩提之心。于一切智。得不退转。不舍大精进。守护菩提门。一切善根。能令众生。舍离我慢。发菩提心。所愿成满。安住一切菩萨所住。获得菩萨明利诸根。修习善根。证萨婆若。佛子。菩萨摩诃萨。以诸善根。如是回向菩萨已。复以回向一切众生。愿一切众生所有善根。乃至极少。一弹指顷。见佛闻法。恭敬圣僧。彼诸善根。皆离障碍。<a>念佛</a>圆满。念法方便。念僧尊重。不离见佛。心得清净。获诸佛法。集无量德。净诸神通。舍法疑念。依教而住。如为众生。如是回向。为声闻辟支佛回向。亦复如是。又愿一切众生。永离地狱。饿鬼畜生阎罗王等。一切恶处。增长无上菩提之心。专意勤求一切种智。永不毁谤诸佛正法。得佛安乐。身心清净。证一切智。佛子。菩萨摩诃萨。所有善根。皆以大愿。发起正发起。积集正积集增长正增长。悉令广大。具足充满。佛子。菩萨摩诃萨。在家宅中。与妻子俱。未曾暂舍菩提之心。正念思惟萨婆若境。自度度彼。令得究竟。以善方便。化己眷属。令入菩萨智。令成熟解脱。虽与同止。心无所著。以本大悲。处于居家。以慈心故。随顺妻子。于菩萨清净道。无所障碍。菩萨摩诃萨。虽在居家。作诸事业。未曾暂舍一切智心。所谓。若着衣裳。若啖滋味。若服汤药。澡漱涂摩回旋顾视。行住坐卧。身语意业。若睡若寤。如是一切诸有所作。心常回向萨婆若道。系念思惟。无时舍离。为欲饶益一切众生安住菩提。无量大愿。摄取无数广大善根。勤修诸善。普救一切。永离一切憍慢放逸。决定趣于一切智地。终不发意。向于余道。常观一切诸佛菩提。永舍一切诸杂染法。修行一切菩萨所学。于一切智道。无所障碍。住于智地。爱乐诵习。以无量智。集诸善根。心不恋乐一切世间。亦不染着所行之行。专心受持诸佛教法。菩萨如是。处在居家。普摄善根。令其增长。回向诸佛。无上菩提。佛子。菩萨尔时。乃至施与畜生之食。一抟一粒。咸作是愿。当令此等。舍<a>畜生道</a>。利益安乐。究竟解脱。永度<a>苦海</a>。永灭苦受。永除苦蕴。永断苦觉。苦聚苦行。苦因苦本。及诸苦处。愿彼众生。皆得舍离。菩萨如是。专心系念一切众生。以彼善根。而为上首。为其回向一切种智。菩萨初发菩提之心。普摄众生。修诸善根。悉以回向。欲令永离生死旷野。得诸如来。无碍快乐。出烦恼海。修佛法道。慈心遍满。悲力广大。普使一切。得清净乐。守护善根。亲近佛法。出魔境界。入佛境界。断世间种。植如来种。住于三世。平等法中。菩萨摩诃萨。如是所有。已集当集现集善根。悉以回向。复作是念。如过去诸佛菩萨所行。恭敬供养一切诸佛。度诸众生。令永出离。勤加修习一切善根。悉以回向。而无所著。所谓不依色。不着受。无倒想。不作行。不取识。舍离六处。不住世法。乐出世间。知一切法。皆如虚空。无所从来。不生不灭。无有真实。无所染着。远离一切诸分别见。不动不转。不失不坏。住于实际。无相离相。唯是一相。如是深入一切法性。常乐习行普门善根。悉见一切诸佛众会。如彼过去。一切如来。善根回向。我亦如是。而为回向。解如是法。证如是法。依如是法。发心修习。不违法相。知所修行。如幻如影。如水中月。如镜中像。因缘和合之所显现。乃至如来。究竟之地。佛子。菩萨摩诃萨。复作是念。如过去诸佛。修菩萨行时。以诸善根。如是回向。未来现在。悉亦如是。我今亦应如彼诸佛。如是发心。以诸善根。而为回向。第一回向。胜回向。最胜回向。上回向。无上回向。无等回向。无等等回向。无比回向。无对回向。尊回向。妙回向。平等回向。正直回向。大功德回向。广大回向。善回向。清净回向。离恶回向。不随恶回向。菩萨如是。以诸善根。正回向已。成就清净身语意业。住菩萨住。无诸过失。修习善业。离身语恶。心无瑕秽。修一切智。住广大心。知一切法。无有所作。住出世法。世法不染。分别了知无量诸业。成就回向。善巧方便。永拔一切取着根本。佛子。是为菩萨摩诃萨第三等一切佛回向。菩萨摩诃萨。住此回向。深入一切诸如来业。趣向如来胜妙功德。入深清净智慧境界。不离一切诸菩萨业。善能分别巧妙方便。入深法界。善知菩萨修行次第。入佛种性。以巧方便。分别了知无量无边。一切诸法。虽复现身。于世中生。而于世法。心无所著。尔时金刚幢菩萨。承佛神力。普观十方。即说颂言</p>
<p>
	　　彼诸菩萨摩诃萨修过去佛回向法</p>
<p>
	　　亦学未来现在世一切导师之所行</p>
<p>
	　　于诸境界得安乐诸佛如来所称赞</p>
<p>
	　　广大光明清净眼悉以回向大聪哲</p>
<p>
	　　菩萨身根种种乐眼耳鼻舌亦复然</p>
<p>
	　　如是无量上妙乐悉以回向诸最胜</p>
<p>
	　　一切世间众善法及诸如来所成就</p>
<p>
	　　于彼悉摄无有余尽以<a>随喜</a>益众生</p>
<p>
	　　世间随喜无量种今此回向为众生</p>
<p>
	　　人中师子所有乐愿使群萌悉圆满</p>
<p>
	　　一切国土诸如来凡所知见种种乐</p>
<p>
	　　愿令众生皆悉得而为照世大明灯</p>
<p>
	　　菩萨所得胜妙乐悉以回向诸群生</p>
<p>
	　　虽为群生故回向而于回向无所著</p>
<p>
	　　菩萨修行此回向兴起无量大悲心</p>
<p>
	　　如佛所修回向德愿我修行悉成满</p>
<p>
	　　如诸最胜所成就一切智乘微妙乐</p>
<p>
	　　及我在世之所行诸菩萨行无量乐</p>
<p>
	　　示入众趣安隐乐恒守诸根寂静乐</p>
<p>
	　　悉以回向诸群生普使修成无上智</p>
<p>
	　　非身语意即是业亦不离此而别有</p>
<p>
	　　但以方便灭痴冥如是修成无上智</p>
<p>
	　　菩萨所修诸行业积集无量胜功德</p>
<p>
	　　随顺如来生佛家寂然不乱正回向</p>
<p>
	　　十方一切诸世界所有众生咸摄受</p>
<p>
	　　悉以善根回向彼愿令具足安隐乐</p>
<p>
	　　不为自身求利益欲令一切悉安乐</p>
<p>
	　　未曾暂起戏论心但观诸法空无我</p>
<p>
	　　十方无量诸最胜所见一切真佛子</p>
<p>
	　　悉以善根回向彼愿使速成无上觉</p>
<p>
	　　一切世间含识类等心摄取无有余</p>
<p>
	　　以我所行诸善业令彼众生速成佛</p>
<p>
	　　无量无边诸大愿无上导师所演说</p>
<p>
	　　愿诸佛子皆清净随其心乐悉成满</p>
<p>
	　　普观十方诸世界悉以功德施于彼</p>
<p>
	　　愿令皆具妙庄严菩萨如是学回向</p>
<p>
	　　心不称量诸二法但恒了达法无二</p>
<p>
	　　诸法若二若不二于中毕竟无所著</p>
<p>
	　　十方一切诸世间悉是众生想分别</p>
<p>
	　　于想非想无所得如是了达于诸想</p>
<p>
	　　彼诸菩萨身净已则意清净无瑕秽</p>
<p>
	　　语业已净无诸过当知意净无所著</p>
<p>
	　　一心正念过去佛亦忆未来诸导师</p>
<p>
	　　及以现在<a>天人</a>尊悉学于其所说法</p>
<p>
	　　三世一切诸如来智慧明达心无碍</p>
<p>
	　　为欲利益众生故回向菩提集众业</p>
<p>
	　　彼第一慧广大慧不虚妄慧无倒慧</p>
<p>
	　　平等实慧清净慧最胜慧者如是说</p>
<p>
	　　佛子。云何为菩萨摩诃萨至一切处回向。佛子。此菩萨摩诃萨。修习一切诸善根时。作是念言。愿此善根功德之力。至一切处。譬如实际。无处不至。至一切物。至一切世间。至一切众生。至一切国土。至一切法。至一切虚空。至一切三世。至一切有为无为。至一切语言音声。愿此善根。亦复如是。遍至一切诸如来所。供养三世。一切诸佛。过去诸佛。所愿悉满。未来诸佛。具足庄严。现在诸佛。及其国土。道场众会。遍满一切虚空法界。愿以信解。大威力故。广大智慧。无障碍故。一切善根。悉回向故。以如诸天诸供养具。而为供养。充满无量无边世界。佛子。菩萨摩诃萨。复作是念。诸佛世尊。普遍一切虚空法界。种种业所起。十方不可说。一切世界种世界。不可说佛国土。佛境界。种种世界。无量世界。无分齐世界。<a>转世</a>界侧世界。仰世界覆世界。如是一切诸世界中。现住于寿。示现种种。神通变化。彼有菩萨。以胜解力。为诸众生。堪受化者。于彼一切。诸世界中。现为如来。出兴于世。以至一切处智。普遍开示如来无量。自在神力。法身遍往。无有差别。平等普入一切法界。如来藏身。不生不灭。善巧方便。普现世间。证法实性。超一切故。得不退转。无碍力故。生于如来。无障碍见。广大威德。种性中故。佛子。菩萨摩诃萨。以其所种。一切善根。愿于如是。诸如来所。以众妙华。及众妙香。鬘盖幢幡。衣服灯烛。及余一切。诸庄严具。以为供养。若佛形像。若佛塔庙。悉亦如是。以此善根。如是回向。所谓。不乱回向。一心回向。自意回向。尊敬回向。不动回向。无住回向。无依回向。无众生心回向。无躁竞心回向。寂静心回向。复作是念。尽法界虚空界。去来现在。一切劫中。诸佛世尊。得一切智。成菩提道。无量名字。各各差别。于种种时。现成正觉。悉皆住寿。尽未来际。一一各以法界庄严。而严其身。道场众会。周遍法界。一切国土。随时出兴。而作佛事。如是一切诸佛如来。我以善根。普皆回向。愿以无数香盖。无数香幢。无数香幡。无数香帐。无数香网。无数香像。无数香光。无数香焰。无数香云。无数香座。无数香经行地。无数香所住处。无数香世界。无数香山。无数香海。无数香河。无数香树。无数香衣服。无数香莲华。无数香宫殿。无量华盖。广说。乃至无量华宫殿。无边鬘盖。广说。乃至无边鬘宫殿。无等涂香盖。广说。乃至无等涂香宫殿。不可数末香盖。广说。乃至不可数。末香宫殿。不可称衣盖。广说。乃至不可称衣宫殿。不可思宝盖。广说。乃至不可思宝宫殿。不可量灯光明盖。广说。乃至不可量灯。光明宫殿。不可说庄严具盖。广说。乃至不可说庄严具宫殿。不可说不可说摩尼宝盖。不可说不可说摩尼宝幢。如是。摩尼宝幡。摩尼宝帐。摩尼宝网。摩尼宝像。摩尼宝光。摩尼宝焰。摩尼宝云。摩尼宝座。摩尼宝经行地。摩尼宝所住处。摩尼宝刹。摩尼宝山。摩尼宝海。摩尼宝河。摩尼宝树。摩尼宝衣服。摩尼宝莲华。摩尼宝宫殿。皆不可说不可说。如是一一。诸境界中。各有无数栏楯。无数宫殿。无数楼阁。无数门闼。无数半月。无数却敌。无数窓牖。无数清净宝。无数庄严具。以如是等。诸供养物。恭敬供养。如上所说。诸佛世尊。愿令一切世间。皆得清净。一切众生。咸得出离。住十力地。于一切法中。得无碍法明。令一切众生具足善根。悉得调伏。其心无量。等虚空界。往一切刹。而无所至。入一切土。施诸善法。常得见佛。植诸善根。成就大乘。不着诸法。具足众善。立无量行。普入无边一切法界。成就诸佛。神通之力。得于如来。一切智智譬如无我。普摄诸法。我诸善根。亦复如是。普摄一切。诸佛如来。咸悉供养。无有余故。普摄一切。无量诸法。悉能悟入无障碍故。普摄一切诸菩萨众。究竟皆与同善根故。普摄一切诸菩萨行。以本愿力皆圆满故。普摄一切菩萨法明。了达诸法。皆无碍故。普摄诸佛。大神通力。成就无量。诸善根故。普摄诸佛。力无所畏。发无量心。满一切故。普摄菩萨。三昧辩才。陀罗尼门。善能照了。无二法故。普摄诸佛。善巧方便。示现如来。大神力故。普摄三世。一切诸佛。降生成道。转正法轮。调伏众生。入般涅槃。恭敬供养。悉周遍故。普摄十方。一切世界。严净佛刹。咸究竟故。普摄一切。诸广大劫。于中出现。修菩萨行。无断绝故。普摄一切。所有趣生。悉于其中。现受生故。普摄一切。诸众生界。具足<a>普贤菩萨</a>行故。普摄一切。诸惑习气。悉以方便。令清净故。普摄一切。众生诸根。无量差别。咸了知故。普摄一切。众生解欲。令离杂染。得清净故。普摄一切。化众生行。随其所应。为现身故。普摄一切。应众生道。悉入一切。众生界故。普摄一切。如来智性。护持一切。诸佛教故。佛子。菩萨摩诃萨。以诸善根。如是回向时。用无所得。而为方便。不于业中分别报。不于报中分别业。虽无分别。而普入法界。虽无所作。而恒住善根。虽无所起。而勤修胜法。不信诸法。而能深入。不有于法。而悉知见。若作不作。皆不可得。知诸法性。恒不自在。虽悉见诸法。而无所见。普知一切。而无所知。菩萨如是。了达境界。知一切法。因缘为本。见于一切诸佛法身。至一切法。离染实际。解了世间。皆如变化。明达众生。唯是一法。无有二性。不舍业境。善巧方便。于有为界。示无为法。而不灭坏有为之相。于无为界。示有为法。而不分别无为之相。菩萨如是。观一切法。毕竟寂灭。成就一切清净善根。而起救护众生之心。智慧明达。一切法海。常乐修行。离愚痴法。已具成就出世功德。不更修学世间之法。得净智眼。离诸痴翳。以善方便。修回向道。佛子。菩萨摩诃萨。以诸善根。如是回向。称可一切诸佛之心。严净一切诸佛国土。教化成熟一切众生。具足受持一切佛法。作一切众生最上<a>福田</a>。为一切商人智慧导师。作一切世间清净日轮。一一善根。充遍法界。悉能救护一切众生。皆令清净具足功德。佛子。菩萨摩诃萨。如是回向时。能护持一切佛种。能成熟一切众生。能严净一切国土。能不坏一切诸业。能了知一切诸法。能等观诸法无二。能遍往十方世界。能了达离欲实际。能成就清净信解。能具足明利诸根。佛子。是为菩萨摩诃萨第四至一切处回向。菩萨摩诃萨。住此回向时。得至一切处身业。普能应现一切世界故。得至一切处语业。于一切世界中。演说法故。得至一切处意业。受持一切佛所说法故。得至一切处神足通。随众生心。悉往应故。得至一切处随证智。普能了达一切法故。得至一切处。总持辩才。随众生心。令欢喜故。得至一切处入法界。于一毛孔中。普入一切世界故。得至一切处遍入身。于一众生身。普入一切。众生身故。得至一切处普见劫。一一劫中。常见一切。诸如来故。得至一切处普见念。一一念中。一切诸佛。悉现前故。佛子。菩萨摩诃萨。得至一切处回向。能以善根。如是回向。尔时金刚幢菩萨。承佛威力。普观十方。而说颂言</p>
<p>
	　　内外一切诸世间菩萨悉皆无所著</p>
<p>
	　　不舍饶益众生业大士修行如是智</p>
<p>
	　　十方所有诸国土一切无依无所住</p>
<p>
	　　不取活命等众法亦不妄起诸分别</p>
<p>
	　　普摄十方世界中一切众生无有余</p>
<p>
	　　观其体性无所有至一切处善回向</p>
<p>
	　　普摄有为无为法不于其中起<a>妄念</a></p>
<p>
	　　如于世间法亦然照世灯明如是觉</p>
<p>
	　　菩萨所修诸业行上中下品各差别</p>
<p>
	　　悉以善根回向彼十方一切诸如来</p>
<p>
	　　菩萨回向到彼岸随如来学悉成就</p>
<p>
	　　恒以妙智善思惟具足人中最胜法</p>
<p>
	　　清净善根普回向利益群迷恒不舍</p>
<p>
	　　悉令一切诸众生得成无上照世灯</p>
<p>
	　　未曾分别取众生亦不妄想念诸法</p>
<p>
	　　虽于世间无染着亦复不舍诸含识</p>
<p>
	　　菩萨常乐寂灭法随顺得至涅槃境</p>
<p>
	　　亦不舍离众生道获如是等微妙智</p>
<p>
	　　菩萨未曾分别业亦不取着诸果报</p>
<p>
	　　一切世间从缘生不离因缘见诸法</p>
<p>
	　　深入如是诸境界不于其中起分别</p>
<p>
	　　一切众生调御师于此明了善回向</p>
		

	
	

		</div></div><hr><script charset='utf-8' src='../../js/footer.js'></script></body></html>