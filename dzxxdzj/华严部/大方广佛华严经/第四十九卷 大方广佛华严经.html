<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四十九卷 大方广佛华严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四十九卷 大方广佛华严经</center></div><div class='fo'><center>经文出处:来自无量光明网</center><br/><br>
			<p>
	　　<strong>第四十九卷 <a>大方广佛华严经</a></strong></p>
<p>
	　　于阗国<a>三藏</a>实叉难陀奉制译</p>
<p>
	　　普贤行品第三十六</p>
<p>
	　　尔时<a>普贤菩萨</a>摩诃萨。复告诸<a>菩萨</a>大众言。佛子。如向所演。此但随众生<a>根器</a>所宜。略说如来少分境界。何以故。诸佛<a>世尊</a>。为诸众生。无智作恶。计我我所。执着于身。颠倒疑惑。邪见分别。与诸结缚。恒共相应。随<a>生死</a>流。远如来道故。出兴于世。佛子。我不见一法为大过失。如诸菩萨。于他菩萨。起嗔心者。何以故。佛子。若诸菩萨。于余菩萨。起嗔恚心。即成就百万障门故。何等为百万障。所谓不见菩提障。不闻<a>正法</a>障。生不净世界障。生诸恶趣障。生诸难处障。多诸疾病障。多被谤毁障。生顽钝诸趣障。坏失<a>正念</a>障。阙少智慧障。眼障耳障。鼻障舌障。身障意障。恶知识障。恶伴党障。乐习小乘障。乐近凡庸障。不信乐大威德人障。乐与离<a>正见</a>人同住障。生外道家障。住魔境界障。离佛正教障。不见善友障。善根留难障。增不善法障。得下劣处障。生边地障。生恶人家障。生恶神中障。生恶龙恶夜叉。恶乾闼婆。恶阿修罗。恶迦楼罗。恶紧那罗。恶摩睺罗伽。恶罗刹中障。不乐<a>佛法</a>障。习童蒙法障。乐着小乘障。不乐大乘障。性多惊怖障。心常忧恼障。爱着生死障。不专佛法障。不喜见闻佛<a>自在</a><a>神通</a>障。不得菩萨诸根障。不行菩萨净行障。退怯菩萨深心障。不生菩萨大愿障。不发一切智心障。于菩萨行<a>懈怠</a>障。不能净治诸业障。不能摄取大福障。智力不能明利障。断于广大智慧障。不护持菩萨诸行障。乐诽谤一切智语障。远离诸佛菩提障。乐住众魔境界障。不专修佛境界障。不决定发菩萨弘誓障。不乐与菩萨同住障。不求菩萨善根障。性多见疑障。心常愚闇障。不能行菩萨平等施故起不舍障。不能持如来戒故起<a>破戒</a>障。不能入堪忍门故起愚痴恼害嗔恚障。不能行菩萨大精进故起懈怠垢障。不能得诸三昧故起散乱障。不修治般若波罗蜜故起恶慧障。于处非处中无善巧障。于度众生中无方便障。于菩萨智慧中不能观察障。于菩萨出离法中不能了知障。不成就菩萨十种广大眼故。眼如生盲障。耳不闻无碍法故口如哑羊障。不具相好故鼻根破坏障。不能辨了众生语言故成就舌根障。轻贱众生故成就身根障。心多狂乱故成就意根障。不持三种律仪故成就身业障。恒起四种过失故成就语业障。多生贪嗔邪见故成就意业障。贼心求法障。断绝菩萨境界障。于菩萨勇猛法中心生退怯障。于菩萨出离道中心生懒惰障。于菩萨智慧光明门中心生止息障。于菩萨念力中心生劣弱障。于如来教法中不能住持障。于菩萨离生道不能亲近障。于菩萨无失坏道不能修习障。随顺二乘正位障。远离三世诸佛菩萨种性障。佛子。若菩萨。于诸菩萨。起一嗔心。则成就如是等百万障门。何以故。佛子。我不见有一法为大过恶。如诸菩萨。于余菩萨。起嗔心者。是故。诸菩萨摩诃萨。欲疾满足诸菩萨行。应勤修十种法。何等为十。所谓心不弃舍一切众生。于诸菩萨。生如来想。永不诽谤一切佛法。知诸国土。无有穷尽。于菩萨行。深生信乐。不舍平等<a>虚空</a>法界。菩提之心。观察菩提。入如来力。精勤修习。无碍辩才。<a>教化</a>众生。无有疲厌。住一切世界。心无所著。是为十。佛子。菩萨摩诃萨。安住此十法已。则能具足十种清净。何等为十。所谓通达甚深法清净。亲近善知识清净。护持诸佛法清净。了达虚空界清净。深入法界清净。观察无边心清净。与一切菩萨同善根清净。不着诸劫清净。观察三世清净。<a>修行</a>一切诸佛法清净。是为十。佛子。菩萨摩诃萨。住此十法已。则具足十种广大智。何等为十。所谓知一切众生心行智。知一切众生业报智。知一切佛法智。知一切佛法深密理趣智。知一切陀罗尼门智。知一切文字辩才智。知一切众生语言音声辞辩善巧智。于一切世界中普现其身智。于一切众会中普现影像智。于一切受生处中具一切智智。是为十。佛子。菩萨摩诃萨。住此十智已。则得入十种普入。何等为十。所谓一切世界入一毛道。一毛道入一切世界。一切众生身入一身。一身入一切众生身。不可说劫入一念。一念入不可说劫。一切佛法入一法。一法入一切佛法。不可说处入一处。一处入不可说处。不可说根入一根。一根入不可说根。一切根入非根。非根入一切根。一切想入一想。一想入一切想。一切言音入一言音。一言音入一切言音。一切三世入一世。一世入一切三世。是为十。佛子。菩萨摩诃萨。如是观察已。则住十种胜妙心。何等为十。所谓住一切世界语言非语言胜妙心。住一切众生想念无所依止胜妙心。住究竟虚空界胜妙心。住无边法界胜妙心。住一切深密佛法胜妙心。住甚深无差别法胜妙心。住除灭一切疑惑胜妙心。住一切世平等无差别胜妙心。住三世诸佛平等胜妙心。住一切诸佛力无量胜妙心。是为十。佛子。菩萨摩诃萨。住此十种胜妙心已。则得十种佛法善巧智。何等为十。所谓了达甚深佛法善巧智。出生广大佛法善巧智。宣说种种佛法善巧智。证入平等佛法善巧智。明了差别佛法善巧智。悟解无差别佛法善巧智。深入庄严佛法善巧智。一方便入佛法善巧智。无量方便入佛法善巧智。知无边佛法无差别善巧智。以自心自力于一切佛法不退转善巧智。是为十。佛子。菩萨摩诃萨。闻此法已。咸应发心。恭敬受持。何以故。菩萨摩诃萨。持此法者。少作功力。疾得阿耨多罗三藐三菩提。皆得具足一切佛法。悉与三世诸佛法等。尔时。佛神力故。法如是故。十方各有十不可说百千亿那由他佛刹微尘数世界。六种震动。雨出过诸天一切华云。香云末香云。衣盖幢幡。摩尼宝等。及以一切庄严具云。雨众妓乐云。雨诸菩萨云。雨不可说如来色相云。雨不可说赞叹如来善哉云。雨如来音声充满一切法界云。雨不可说庄严世界云。雨不可说增长菩提云。雨不可说光明照耀云。雨不可说神力<a>说法</a>云。如此世界四天下。菩提树下。菩提场。菩萨宫殿中。见于如来成等正觉。演说此法。十方一切诸世界中。悉亦如是。尔时。佛神力故。法如是故。十方各过十不可说佛刹微尘数世界外。有十佛刹微尘数菩萨摩诃萨。来诣此土。充满十方。作如是言。善哉善哉。佛子。乃能说此诸佛如来最大誓愿。授记深法。佛子。我等一切。同名普贤。各从普胜世界。普幢自在如来所。来诣此土。悉以佛神力故。于一切处。演说此法。如此众会。如是所说。一切平等无有增减。我等皆承佛威神力。来此道场。为汝作证。如此道场。我等十佛刹。微尘数菩萨。而来作证。十方一切诸世界中。悉亦如是</p>
<p>
	　　尔时。普贤菩萨摩诃萨。以佛神力。自善根力。观察十方。洎乎法界。欲开示菩萨行。欲宣说如来菩提界。欲说大愿界。欲说一切世界劫数。欲明诸佛随时出现。欲说如来随根熟众生出现令其供养。欲明如来出世功不唐捐。欲明所种善根。必获果报。欲明大威德菩萨为一切众生现形说法令其开悟。而说颂言</p>
<p>
	　　汝等应<a>欢喜</a>舍离于诸盖</p>
<p>
	　　一心恭敬听菩萨诸愿行</p>
<p>
	　　往昔诸菩萨最胜人师子</p>
<p>
	　　如彼所修行我当次第说</p>
<p>
	　　亦说诸劫数世界并诸业</p>
<p>
	　　及以无等尊于彼而出兴</p>
<p>
	　　如是过去佛大愿出于世</p>
<p>
	　　云何为众生灭除诸苦恼</p>
<p>
	　　一切论师子所行相续满</p>
<p>
	　　得佛平等法一切智境界</p>
<p>
	　　见于过去世一切人师子</p>
<p>
	　　放大光明网普照十方界</p>
<p>
	　　思惟发是愿我当作世灯</p>
<p>
	　　具足佛功德十力一切智</p>
<p>
	　　一切诸众生贪恚痴炽然</p>
<p>
	　　我当悉救脱令灭恶道苦</p>
<p>
	　　发如是誓愿坚固不退转</p>
<p>
	　　具修菩萨行获十无碍力</p>
<p>
	　　如是誓愿已修行无退怯</p>
<p>
	　　所作皆不虚说名论师子</p>
<p>
	　　于一贤劫中千佛出于世</p>
<p>
	　　彼所有普眼我当次第说</p>
<p>
	　　如一贤劫中无量劫亦然</p>
<p>
	　　彼未来佛行我当分别说</p>
<p>
	　　如一佛刹种无量刹亦然</p>
<p>
	　　未来十力尊诸行我今说</p>
<p>
	　　诸佛次兴世随愿随名号</p>
<p>
	　　随彼所得记随其所<a>寿命</a></p>
<p>
	　　随所修正法专求无碍道</p>
<p>
	　　随所化众生正法住于世</p>
<p>
	　　随所净佛刹众生及法轮</p>
<p>
	　　演说时非时次第净群生</p>
<p>
	　　随诸众生业所行及信解</p>
<p>
	　　上中下不同化彼令修习</p>
<p>
	　　入于如是智修其最胜行</p>
<p>
	　　常作普贤业广度诸众生</p>
<p>
	　　身业无障碍语业悉清净</p>
<p>
	　　意行亦如是三世靡不然</p>
<p>
	　　菩萨如是行究竟普贤道</p>
<p>
	　　出生净智日普照于法界</p>
<p>
	　　未来世诸劫国土不可说</p>
<p>
	　　一念悉了知于彼无分别</p>
<p>
	　　<a>行者</a>能趣入如是最胜地</p>
<p>
	　　此诸菩萨法我当说少分</p>
<p>
	　　智慧无边际通达佛境界</p>
<p>
	　　一切皆善入所行不退转</p>
<p>
	　　具足普贤慧成满普贤愿</p>
<p>
	　　入于无等智我当说彼行</p>
<p>
	　　于一微尘中悉见诸世界</p>
<p>
	　　众生若闻者迷乱心发狂</p>
<p>
	　　如于一微尘一切尘亦然</p>
<p>
	　　世界悉入中如是不思议</p>
<p>
	　　一一尘中有十方三世法</p>
<p>
	　　趣刹皆无量悉能分别知</p>
<p>
	　　一一尘中有无量种佛刹</p>
<p>
	　　种种皆无量于一靡不知</p>
<p>
	　　法界中所有种种诸异相</p>
<p>
	　　趣类各差别悉能分别知</p>
<p>
	　　深入微细智分别诸世界</p>
<p>
	　　一切劫成坏悉能明了说</p>
<p>
	　　知诸劫修短三世即一念</p>
<p>
	　　众行同不同悉能分别知</p>
<p>
	　　深入诸世界广大非广大</p>
<p>
	　　一身无量刹一刹无量身</p>
<p>
	　　十方中所有异类诸世界</p>
<p>
	　　广大无量相一切悉能知</p>
<p>
	　　一切三世中无量诸国土</p>
<p>
	　　具足甚深智悉了彼成败</p>
<p>
	　　十方诸世界有成或有坏</p>
<p>
	　　如是不可说贤德悉深了</p>
<p>
	　　或有诸国土种种地严饰</p>
<p>
	　　诸趣亦复然斯由业清净</p>
<p>
	　　或有诸世界无量种杂染</p>
<p>
	　　斯由众生感一切如其行</p>
<p>
	　　无量无边刹了知即一刹</p>
<p>
	　　如是入诸刹其数不可知</p>
<p>
	　　一切诸世界悉入一刹中</p>
<p>
	　　世界不为一亦复无杂乱</p>
<p>
	　　世界有仰覆或高或复下</p>
<p>
	　　皆是众生想悉能分别知</p>
<p>
	　　广博诸世界无量无有边</p>
<p>
	　　知种种是一知一是种种</p>
<p>
	　　普贤诸佛子能以普贤智</p>
<p>
	　　了知诸刹数其数无边际</p>
<p>
	　　知诸世界化刹化众生化</p>
<p>
	　　法化诸佛化一切皆究竟</p>
<p>
	　　一切诸世界微细广大刹</p>
<p>
	　　种种异庄严皆由业所起</p>
<p>
	　　无量诸佛子善学入法界</p>
<p>
	　　神通力自在普遍于十方</p>
<p>
	　　众生数等劫说彼世界名</p>
<p>
	　　亦不能令尽唯除佛开示</p>
<p>
	　　世界及如来种种诸名号</p>
<p>
	　　经于无量劫说之不可尽</p>
<p>
	　　何况最胜智三世诸佛法</p>
<p>
	　　从于法界生充满如来地</p>
<p>
	　　清净无碍念无边无碍慧</p>
<p>
	　　分别说法界得至于<a>彼岸</a></p>
<p>
	　　过去诸世界广大及微细</p>
<p>
	　　修习所庄严一念悉能知</p>
<p>
	　　其中人师子修佛种种行</p>
<p>
	　　成于等正觉示现诸自在</p>
<p>
	　　如是未来世次第无量劫</p>
<p>
	　　所有人中尊菩萨悉能知</p>
<p>
	　　所有诸行愿所有诸境界</p>
<p>
	　　如是勤修行于中成正觉</p>
<p>
	　　亦知彼众会寿命化众生</p>
<p>
	　　以此诸法门为众转法轮</p>
<p>
	　　菩萨如是知住普贤行地</p>
<p>
	　　智慧悉明了出生一切佛</p>
<p>
	　　现在世所摄一切诸佛土</p>
<p>
	　　深入此诸刹通达于法界</p>
<p>
	　　彼诸世界中现在一切佛</p>
<p>
	　　于法得自在言论无所碍</p>
<p>
	　　亦知彼众会<a>净土</a>应化力</p>
<p>
	　　尽无量亿劫常思惟是事</p>
<p>
	　　调御<a>世间</a>尊所有威神力</p>
<p>
	　　无尽智慧藏一切悉能知</p>
<p>
	　　出生无碍眼无碍耳鼻身</p>
<p>
	　　无碍广长舌能令众欢喜</p>
<p>
	　　最胜无碍心广大普清净</p>
<p>
	　　智慧遍充满悉知三世法</p>
<p>
	　　善学一切化刹化众生化</p>
<p>
	　　世化调伏化究竟化彼岸</p>
<p>
	　　世间种种别皆由于想住</p>
<p>
	　　入佛方便智于此悉明了</p>
<p>
	　　众会不可说一一为现身</p>
<p>
	　　悉使见如来度脱无边众</p>
<p>
	　　诸佛甚深智如日出世间</p>
<p>
	　　一切国土中普现无休息</p>
<p>
	　　了达诸世间假名无有实</p>
<p>
	　　众生及世界如梦如光影</p>
<p>
	　　于诸世间法不生分别见</p>
<p>
	　　善离分别者亦不见分别</p>
<p>
	　　无量无数劫解之即一念</p>
<p>
	　　知念亦无念如是见世间</p>
<p>
	　　无量诸国土一念悉超越</p>
<p>
	　　经于无量劫不动于本处</p>
<p>
	　　不可说诸劫即是须臾顷</p>
<p>
	　　莫见修与短究竟<a>刹那</a>法</p>
<p>
	　　心住于世间世间住于心</p>
<p>
	　　于此不妄起二非二分别</p>
<p>
	　　众生世界劫诸佛及佛法</p>
<p>
	　　一切如幻化法界悉平等</p>
<p>
	　　普于十方刹示现无量身</p>
<p>
	　　知身从缘起究竟无所著</p>
<p>
	　　依于无二智出现人师子</p>
<p>
	　　不着无二法知无二非二</p>
<p>
	　　了知诸世间如焰如光影</p>
<p>
	　　如响亦如梦如幻如变化</p>
<p>
	　　如是随顺入诸佛所行处</p>
<p>
	　　成就普贤智普照深法界</p>
<p>
	　　众生刹染着一切皆舍离</p>
<p>
	　　而兴大悲心普净诸世间</p>
<p>
	　　菩萨常正念论师子妙法</p>
<p>
	　　清净如虚空而兴大方便</p>
<p>
	　　见世常迷倒发心咸救度</p>
<p>
	　　所行皆清净普遍诸法界</p>
<p>
	　　诸佛及菩萨佛法世间法</p>
<p>
	　　若见其真实一切无差别</p>
<p>
	　　如来法身藏普入世间中</p>
<p>
	　　虽在于世间于世无所著</p>
<p>
	　　譬如清净水影像无来去</p>
<p>
	　　法身遍世间当知亦如是</p>
<p>
	　　如是离染着身世皆清净</p>
<p>
	　　湛然如虚空一切无有生</p>
<p>
	　　知身无有尽无生亦无灭</p>
<p>
	　　非常非无常示现诸世间</p>
<p>
	　　除灭诸邪见开示于正见</p>
<p>
	　　法性无来去不着我我所</p>
<p>
	　　譬如工幻师示现种种事</p>
<p>
	　　其来无所从去亦无所至</p>
<p>
	　　幻性非有量亦复非无量</p>
<p>
	　　于彼大众中示<a>现量</a>无量</p>
<p>
	　　以此寂定心修习诸善根</p>
<p>
	　　出生一切佛非量非无量</p>
<p>
	　　有量及无量皆悉是<a>妄想</a></p>
<p>
	　　了达一切趣不着量无量</p>
<p>
	　　诸佛甚深法广大深寂灭</p>
<p>
	　　甚深无量智知甚深诸趣</p>
<p>
	　　菩萨离迷倒心净常相续</p>
<p>
	　　巧以神通力度无量众生</p>
<p>
	　　未安者令安安者示道场</p>
<p>
	　　如是遍法界其心无所著</p>
<p>
	　　不住于实际不入于<a>涅槃</a></p>
<p>
	　　如是遍世间开悟诸群生</p>
<p>
	　　法数众生数了知而不着</p>
<p>
	　　普雨于法雨充洽诸世间</p>
<p>
	　　普于诸世界念念成正觉</p>
<p>
	　　而修菩萨行未曾有退转</p>
<p>
	　　世间种种身一切悉了知</p>
<p>
	　　如是知身法则得诸佛身</p>
<p>
	　　普知诸众生诸劫及诸刹</p>
<p>
	　　十方无涯际智海无不入</p>
<p>
	　　众生身无量一一为现身</p>
<p>
	　　佛身无有边智者悉观见</p>
<p>
	　　一念之所知出现诸如来</p>
<p>
	　　经于无量劫称扬不可尽</p>
<p>
	　　诸佛能现身处处般涅槃</p>
<p>
	　　一念中无量<a>舍利</a>各差别</p>
<p>
	　　如是未来世有求于佛果</p>
<p>
	　　无量菩提心决定智悉知</p>
<p>
	　　如是三世中所有诸如来</p>
<p>
	　　一切悉能知名住普贤行</p>
<p>
	　　如是分别知无量诸行地</p>
<p>
	　　入于智慧处其轮不退转</p>
<p>
	　　微妙广大智深入如来境</p>
<p>
	　　入已不退转说名普贤慧</p>
<p>
	　　一切最胜尊普入佛境界</p>
<p>
	　　修行不退转得无上菩提</p>
<p>
	　　无量无边心各各差别业</p>
<p>
	　　皆由想积集平等悉了知</p>
<p>
	　　染污非染污学心无学心</p>
<p>
	　　不可说诸心念念中悉知</p>
<p>
	　　了知非一二非染亦非净</p>
<p>
	　　亦复无杂乱皆从自想起</p>
<p>
	　　如是悉明见一切诸众生</p>
<p>
	　　心想各不同起种种世间</p>
<p>
	　　以如是方便修诸最胜行</p>
<p>
	　　从佛法化生得名为普贤</p>
<p>
	　　众生皆妄起<a>善恶</a>诸趣想</p>
<p>
	　　由是或生天或复堕<a>地狱</a></p>
<p>
	　　菩萨观世间妄想业所起</p>
<p>
	　　妄想无边故世间亦无量</p>
<p>
	　　一切诸国土想网之所现</p>
<p>
	　　幻网方便故一念悉能入</p>
<p>
	　　眼耳鼻舌身意根亦如是</p>
<p>
	　　世间想别异平等皆能入</p>
<p>
	　　一一眼境界无量眼皆入</p>
<p>
	　　种种性差别无量不可说</p>
<p>
	　　所见无差别亦复无杂乱</p>
<p>
	　　各随于自业受用其果报</p>
<p>
	　　普贤力无量悉知彼一切</p>
<p>
	　　一切眼境界大智悉能入</p>
<p>
	　　如是诸世间悉能分别知</p>
<p>
	　　而修一切行亦复无退转</p>
<p>
	　　佛说众生说及以国土说</p>
<p>
	　　三世如是说种种悉了知</p>
<p>
	　　过去中未来未来中现在</p>
<p>
	　　三世互相见一一皆明了</p>
<p>
	　　如是无量种开悟诸世间</p>
<p>
	　　一切智方便边际不可得</p>
		

	
	

		</div></div><hr><script charset='utf-8' src='../../js/footer.js'></script></body></html>