<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，文殊师利发愿经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>文殊师利发愿经</center></div><div class='fo'><center>经文出处:来自无量光明网</center><br/><br>
			<p>　　<strong>文殊师利发愿经</strong></p>
<p>　　东晋<a>天竺</a><a>三藏</a><a>佛陀</a>跋陀罗译</p>
<p>　　身口意清净除灭诸垢秽</p>
<p>　　一心恭敬礼十方三世佛</p>
<p>　　普贤愿力故悉睹见诸佛</p>
<p>　　一一如来所一切刹尘礼</p>
<p>　　于一微尘中见一切诸佛</p>
<p>　　<a>菩萨</a>众围绕法界尘亦然</p>
<p>　　以众妙音声宣扬诸最胜</p>
<p>　　无量功德海不可得穷尽</p>
<p>　　以普贤行力无上众供具</p>
<p>　　供养于十方三世一切佛</p>
<p>　　以妙香华鬘种种诸伎乐</p>
<p>　　一切妙庄严普供养诸佛</p>
<p>　　我以贪恚痴造一切恶行</p>
<p>　　身口意不善悔过悉除灭</p>
<p>　　一切众生福诸声闻缘觉</p>
<p>　　菩萨及诸佛功德悉<a>随喜</a></p>
<p>　　十方一切佛初成等正觉</p>
<p>　　我令悉劝请转无上法轮</p>
<p>　　示现<a>涅槃</a>者合掌恭敬请</p>
<p>　　住一切尘劫安乐诸群生</p>
<p>　　我所集功德回向施众生</p>
<p>　　究竟菩萨行逮无上菩提</p>
<p>　　悉供养过去现在十方佛</p>
<p>　　愿未来<a>世尊</a>速成菩提道</p>
<p>　　普庄严十方一切诸佛刹</p>
<p>　　如来坐道场菩萨众充满</p>
<p>　　令十方众生除灭诸烦恼</p>
<p>　　深解真实义常得安乐住</p>
<p>　　我修菩萨行成就<a>宿命</a>智</p>
<p>　　除灭一切障永尽无有余</p>
<p>　　悉远离<a>生死</a>诸魔烦恼业</p>
<p>　　犹日处<a>虚空</a>莲花不着水</p>
<p>　　遍行游十方<a>教化</a>诸群生</p>
<p>　　除灭恶道苦具足菩萨行</p>
<p>　　虽随顺<a>世间</a>不舍菩萨道</p>
<p>　　尽未来际劫具修普贤行</p>
<p>　　若有同<a>行者</a>愿常集一处</p>
<p>　　身口意善业皆悉令同等</p>
<p>　　若遇善知识开示普贤行</p>
<p>　　于此菩萨所亲近常不离</p>
<p>　　常见一切佛菩萨众围绕</p>
<p>　　尽未来际劫悉恭敬供养</p>
<p>　　守护诸<a>佛法</a>赞叹菩萨行</p>
<p>　　尽未来劫修究竟普贤道</p>
<p>　　虽在生死中具无尽功德</p>
<p>　　智慧巧方便诸三昧<a>解脱</a></p>
<p>　　一一微尘中见不思议刹</p>
<p>　　于一一刹中见不思议佛</p>
<p>　　见如是十方一切世界海</p>
<p>　　一一世界海悉见诸佛海</p>
<p>　　于一言音中具一切妙音</p>
<p>　　一一妙音中具足最胜音</p>
<p>　　甚深智慧力入无尽妙音</p>
<p>　　转三世诸佛清净<a>正法</a>轮</p>
<p>　　一切未来劫悉能作一念</p>
<p>　　三世一切劫悉为一念际</p>
<p>　　一念中悉见三世诸如来</p>
<p>　　亦普分别知解脱及境界</p>
<p>　　于一微尘中出三世净刹</p>
<p>　　一切十方尘庄严刹亦然</p>
<p>　　悉见未来佛成道转法轮</p>
<p>　　究竟佛事已示现入涅槃</p>
<p>　　神力遍游行大乘力普门</p>
<p>　　慈力覆一切行力功德满</p>
<p>　　功德力清净智慧力无碍</p>
<p>　　三昧方便力逮得菩提力</p>
<p>　　清净善业力除灭烦恼力</p>
<p>　　坏散诸魔力具普贤行力</p>
<p>　　严净佛刹海度脱众生海</p>
<p>　　分别诸业海穷尽智慧海</p>
<p>　　清净诸行海满足诸愿海</p>
<p>　　悉见诸佛海我于劫海行</p>
<p>　　三世诸佛行及无量大愿</p>
<p>　　我皆悉具足普贤行成佛</p>
<p>　　<a>普贤菩萨</a>名诸佛第一子</p>
<p>　　我善根回向愿悉与彼同</p>
<p>　　身口意清净<a>自在</a>庄严刹</p>
<p>　　逮成等正觉皆悉同普贤</p>
<p>　　如文殊师利普贤菩萨行</p>
<p>　　我所有善根回向亦如是</p>
<p>　　三世诸如来所叹回向道</p>
<p>　　我回向善根成满普贤行</p>
<p>　　愿我命终时除灭诸障碍</p>
<p>　　面见阿弥陀往生安乐国</p>
<p>　　生彼佛国已成满诸大愿</p>
<p>　　阿弥陀如来现前授我记</p>
<p>　　严净普贤行满足文殊愿</p>
<p>　　尽未来际劫究竟菩萨行</p>
		</div>
		
		
		</div></div><hr><script charset='utf-8' src='../../js/footer.js'></script></body></html>