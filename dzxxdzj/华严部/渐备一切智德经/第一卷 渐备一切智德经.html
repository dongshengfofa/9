<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 渐备一切智德经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 渐备一切智德经</center></div><div class='fo'><center>经文出处:来自无量光明网</center><br/><br>
			<p><strong>　　第一卷 渐备一切智德经</strong></p>
<p>　　(一名十住又名大慧光三昧)西晋月支<a>三藏</a>竺法护译</p>
<p>　　初发意悦豫住品第一</p>
<p>　　闻如是。一时佛游第六他化<a>自在</a>天上天王宫如意藏珠妙宝殿上。与大<a>菩萨</a>众不可计俱。各从他方诸佛国来。普集会此。金刚藏菩萨等。尔时金刚藏菩萨。承佛威神。以大慧光三昧正受。适定意已。应时十方诸佛刹土。一一诸方。如十亿佛刹满中诸尘若干亿国。诸如来现。边有菩萨。其号各各曰金刚藏。十方亦然。皆同一号。时此诸佛。俱赞曰。善哉善哉。汝乃以此大慧光菩萨三昧。而以正受。在十方佛土。各如十亿满中诸尘诸如来等之所建立。一切等号。悉是照明。如来至真。本愿所致。而建立此。亦是仁者慧净所致。复是一切诸菩萨等。不可思议法光圣旨。住明智地。多所度脱。摄取一切众德之本。皆晓诸佛本所行成。愍念十方。解了善权。敷演道化。普弘法慧。周流十方。所讲经谊。尽令坚住。其智慧明无能毁者。随时建立佥使得安。游诸<a>世间</a>不着方俗。度世清净。庄严善本。入不可议慧之境界。通一切智。高远圣道。乃能招致诸菩萨等。十住行无。如开士众所当建立。有所宣布。往返周旋。执无漏法。光明咸照。而善思惟。撰于离心。晓了随时。大慧光明。其未善度。至圣道门。使得度脱而无所著。住于内行。专精奉修无上大乘。其辩才慧不可称载。威曜普照消除闇冥。已超众行班宣无极。住在佛地逮菩萨意。愍念众生未曾忘舍。游入一切诸佛至真善权方便。决众结网。承佛圣旨。自恣讲说。演此法门靡不解了。如来在世。故为建立。亦是卿本善愿所致。清净行业。而谛庄严一切法界。又救众生之所惑乱。以致法身至圣慧体。具足诸佛本所志愿。其身所行。皆越世俗。普过世间无益之业。严饰清净。度世之法。诸佛<a>世尊</a>。为金刚藏菩萨大士。无所吝惜。各现己身。宣布无限辩才之义。分别决解其清净慧。怀抱不忘。建立显示。随时便宜。畅众疑心。普入一切诸佛所念。诸等正觉十力所由。如来所致四无所畏。而不怯弱。宣布至教。一切智业。诸分别辩。超越得入体解道法。入诸如来身口心行。所以者何。皆由此定。成就所致。亦由本愿。行通巍巍。其心清净。而无沾污。内性明了。常怀清净。威耀弘昭。入于慧场。诸所行业。靡不备焉。斯所造立。而悉具足。其道器意。不可限量。信志清净。巍巍普达。逮总持门。无所破坏。常以法界慧门之印。善印一切。是诸佛世尊。各自显现。各申右臂。皆共手摩金刚藏菩萨头首。时金刚藏为诸世尊。所见摩头。<a>道德</a>巍巍遂得成就。威耀光光如佛无异。尔时寻即从三昧起。请诸菩萨而解言曰。诸最胜子。吾已明达诸菩萨愿。破坏疑网。则无所坏。世无所生亦无罪衅。法界弘广亦无远近。其所游居譬。如<a>虚空</a>。以是救济。拥护十方一切众生。所以然者。族姓子知。过去菩萨。往古诸佛。由此慧地而得过度。当来现在亦复如是。诸佛子知。我向者云。菩萨之地。为何谓也。诸菩萨学有十道地。因得成就无上正觉。去来今佛之所讲说。初菩萨住名曰悦豫。第二菩萨住名曰离垢。第三菩萨住名曰兴光第四菩萨住名曰晖曜。第五菩萨住名曰难胜。第六菩萨住名曰目见。第七菩萨住名曰玄妙。第八菩萨住名曰不动。第九菩萨住名曰善哉意。第十菩萨住名曰法雨。是诸菩萨十住道地也。我观十方去来今佛。诸如来至真。无不讲此十住之业。所以者何。诸佛子等。是十住者。令诸菩萨。现在亲近清净道无为诸法门。名显远照于十方无数佛土。<a>三界</a>众生。咸蒙得济。照天下如日明。疗众病如医王。度众人如船师。曜十方如月盛。活一切犹如地。安众生如时雨。含道法如虚空。正坚住如须弥。宣布此教。则得坚立在十道地。又解此地不可思议诸菩萨住。佥入圣慧。时金刚藏菩萨。粗举其要。叹此菩萨十住地业。寻即默然。不复重解</p>
<p>　　于是大众。咸怀饥虚。闻此菩萨十住道名。欲令分别重敷演义。闻者佥解。心怀入道。离诸颠倒各心念言。金刚藏菩萨。今何以故。粗举其要。宣于十住菩萨之业。称叹其号而更默然。不复重散解了本末。时彼会中有一菩萨。名月<a>解脱</a>。亦来俱会。时月解脱菩萨大士。知彼众会开士所念。以偈叹颂。问金刚藏此义所归</p>
<p>　　净念以何故怀慧称功勋</p>
<p>　　明智宣十住不重解所入</p>
<p>　　诸菩萨勇猛心各抱犹豫</p>
<p>　　云何说义名不闻道地处</p>
<p>　　咸欲悉共闻最胜子<a>无畏</a></p>
<p>　　决义入平等所行住道地</p>
<p>　　众会佥悦豫清净除谀谄</p>
<p>　　坚住解明地功勋慧平均</p>
<p>　　一切立恭敬展转相承望</p>
<p>　　求微妙无瑕志无上<a>甘露</a></p>
<p>　　因闻金刚藏无畏大智慧</p>
<p>　　常欢悦来众仁宜与佛谈</p>
<p>　　未曾最难及显菩萨所行</p>
<p>　　分别如道地所由最上胜</p>
<p>　　弃想微难见<a>常住</a>远离心</p>
<p>　　柔仁行成慧面闻所归趣</p>
<p>　　所止如金刚第一解佛慧</p>
<p>　　立心舍吾我乃闻此上智</p>
<p>　　如来尽虚无离欲亦如空</p>
<p>　　慧如地无漏兴别最难见</p>
<p>　　道无念如此信者甚难值</p>
<p>　　佛慧不可议故默不重说</p>
<p>　　月解脱菩萨。谓金刚藏。佛子当察。诸来会者。性行淳淑。清净离秽。其志仁和。悉诸菩萨。斯行真正。积功累德。每生自克。<a>六度</a>无极。以自庄严。四等四恩。习权方便。功勋远着。名德无量。大慈大哀。欲兴道化。分流法教。救济三界诸危厄众。消众冥如日明。生道品如良田。成正觉如虚空。长弘教如流水。除狐疑如日光。疗三毒如医王。度<a>生死</a>譬船师。是故佛子。仁者善哉。宜当班宣现在学行。令此道地缘修所归。使诸会者各得开解。如冥睹明。应病授药。使无余疑。时月解脱菩萨大士。欲令此义重散本末。显示归趣。为金刚藏。说此颂曰</p>
<p>　　茂盛愿讲说殊特最上法</p>
<p>　　人中上所行诸菩萨之业</p>
<p>　　敷演说其教所住之道地</p>
<p>　　圣慧甚清净巍巍仁和业</p>
<p>　　诸会者清净不可计第一</p>
<p>　　坚住在正路志性怀笃信</p>
<p>　　善累功积德奉无数亿佛</p>
<p>　　各欲得决解寻现逮十住</p>
<p>　　金刚藏菩萨。报月解脱。佛子察之。今此众会。四面云集。云何见之。所念应宜。柔弱仁和。清净无瑕。岂离狐疑无犹豫乎。于斯法要。宁有高行。不依他人。无戴仰耶。不从他教。进退不安。怀抱久病。不可疗治。坚住罗网。未出深堑。六十二疑。四倒五盖。火林蛇室。十二牵连。十重之阁。三坑三户。三流之逸游在旷野。未向<a>佛门</a>。设闻此法。踌躇不进。或复有人。若闻于此不可思议。如是道住。各怀异心。闻之狐疑不肯笃信。由此惑乱。长夜不安。永失利义。舍根取枝。吾故向者默然不言。慈愍此等。无辞为住乐无所乐。又说偈言</p>
<p>　　岂见于众会智慧净无垢</p>
<p>　　善敷演圣道诸根通深妙</p>
<p>　　而无所戴仰无动等如山</p>
<p>　　志性无嗔恨思平如水正</p>
<p>　　习修何所行其慧无等伦</p>
<p>　　住在乐所识为求义慧信</p>
<p>　　适闻恐犹豫便堕于恶趣</p>
<p>　　以故愍念此不说慧住地</p>
<p>　　月解脱菩萨。复谓金刚藏。仁者顾意。承佛威神。宣如来旨。感动十方。反伪向真。消诸垢尘。荡涤结滞。裂三界网。通无极慧。唯敷演之。如是比像不可思议。善当将养。宽弘之士。必当信乐无犹豫者。所以者何。佛子当知。若讲此教。将致道法。一切菩萨。皆念诸佛。识达经义。拥护奉此。行慧道地。靡不蒙赖咸得安隐。所以者何。斯之所行。必归平等。诸佛道法。犹如佛子。一切书[跳-兆+(梳-木)]唯说文字。此悉由意心为源首。从志因缘而有所倚。书本无文。所演文字。心之源空。宣之虚无。如是佛子。一切<a>佛法</a>。住为源首。因行而成。依于道地。至自然慧。是故唯说。顾愍一切如来至真等正觉。道力助卿。建立分别如此文字。令其坦然。将护<a>正法</a>。因得久存。使无余结。又说偈言</p>
<p>　　善哉演清净解入一切智</p>
<p>　　普游诸道要至觉成圣慧</p>
<p>　　诸在十方佛安住最道胜</p>
<p>　　慧室至境界皆共愍念之</p>
<p>　　立此亲近慧行是究竟迹</p>
<p>　　诸佛无比法悉由无量业</p>
<p>　　犹书意合集因心事为首</p>
<p>　　此住意如是解畅至佛道</p>
<p>　　于是一切菩萨。各各发心。咸共劝助。欲令宣扬仁本兴意。誓为一切。勤劳积功。累无量德。犹如虚空。欲济危厄。不难劫数。周游生死。心常慺慺。欲济一切心无所著。行如莲华在泥涂中。三界之苦不以为拘。唯怀愍伤。拔恼根株。三世之树永令无余。时诸菩萨。同时举声。劝叹金刚藏菩萨。而说颂曰</p>
<p>　　最胜殊特志觉远辩才无量心念具</p>
<p>　　宣传柔软至<a>佛教</a>第一至真甚微妙</p>
<p>　　其意坚固行清净不舍功勋十种力</p>
<p>　　以分别辩故造行唯愿当演上道法</p>
<p>　　心之所念如明珠意寂以见消尘欲</p>
<p>　　今此众会离狐疑咸皆愿乐仁所说</p>
<p>　　虚渴言教如望泉饥服仁者病待医</p>
<p>　　甘美之饼在目前如是欣乐甘露味</p>
<p>　　故善垂念广其志宣<a>殊胜</a>住除垢尘</p>
<p>　　调寂正安不舍无讲众祐行无患难</p>
<p>　　于是世尊。有诸菩萨至圣光明。号曰力势。佛从眉间。演此光耀。兴无数明。普照十方一切佛土。消灭一切诸所恶趣。勤苦休息。不复考治。皆安隐。照斯如来。一切道场。十方佛国。建立法讲。靡不周悉。不可思议诸佛境界。其光则还。绕佛三匝。上住虚空。合成大光。光明炜炜。立交露帐。又有诸佛兴出世间。自然威曜。从其眉间。演如是伦。诸菩萨等。力势光明。现如此比。神足变化。照斯忍界。曜是能仁。众会道场及金刚藏师子之座。乃住虚空。成光交露帐。是能仁佛。眉间毫跱。光明广远。照诸闇冥。十方佛界。众会道场。莫不蒙明光。咸显现在诸菩萨。大士屋宇。一切晃现。其于十方诸佛国土。现诸如来所可演出。眉间光耀。皆复照耀此忍世界能仁众会菩萨道场。周照师子高广之座。在金刚藏菩萨身。现于大光。巍巍晃然。珠交露帐。各有坐佛。自从口出如是辈声。而叹颂曰</p>
<p>　　喻之无等伦譬之如虚空</p>
<p>　　十力境界尊功勋不可量</p>
<p>　　殊胜最上特普世为无上</p>
<p>　　建立第一业释师子之法</p>
<p>　　讲众安住子蒙导师恩慈</p>
<p>　　法王人中帝演眉间光明</p>
<p>　　班宣佛道慧入妙众行无</p>
<p>　　赖十力垂顾分别普化众</p>
<p>　　安住已建立斯闻能宣照</p>
<p>　　宝法为上尊是寂其志性</p>
<p>　　一切住无秽具足满本愿</p>
<p>　　因十力最胜志求上尊路</p>
<p>　　海水尚可尽一切数知限</p>
<p>　　若人欲度此不可卒得闻</p>
<p>　　其能离志念永除众狐疑</p>
<p>　　一切未有愍照以此经典</p>
<p>　　是故辩才尊缘住慧径路</p>
<p>　　所处奉斯行游步依本业</p>
<p>　　至行入境界普到佛圣智</p>
<p>　　愍一切众生布散此法因</p>
<p>　　于是金刚藏菩萨。观于十方。欲令众会重怀悦豫。渴仰于法。兴发大哀无极之慈。应时因是。嗟叹此颂</p>
<p>　　大圣之道法微妙甚深远</p>
<p>　　无念以舍念清澄永难了</p>
<p>　　圣明达玄微智慧解所行</p>
<p>　　自然业寂安柔仁无诤乱</p>
<p>　　自然空净法寂寞除苦患</p>
<p>　　游居至解脱逮平等灭度</p>
<p>　　无限无极义言辞近<a>超度</a></p>
<p>　　以越于三世行等犹虚空</p>
<p>　　诸众祐所行寂然甚淡泊</p>
<p>　　一切之行业径路难逮解</p>
<p>　　此等行如地志性亦若斯</p>
<p>　　甚难可讲说何能分别了</p>
<p>　　以去弃心意永<a>无心</a>句迹</p>
<p>　　诸众祐所行智慧消言食</p>
<p>　　亦复无所行无阴众衰入</p>
<p>　　圣达依慧业其心无想念</p>
<p>　　犹如有飞鸟游行在虚空</p>
<p>　　不可以言辞何况欲睹见</p>
<p>　　安住自然慧如是行道住</p>
<p>　　其心所行念不可分别知</p>
<p>　　何所有入处殊胜慧土地</p>
<p>　　愍伤常慈哀志愿普备悉</p>
<p>　　渐以具众行心亦无想念</p>
<p>　　犹如心本性智慧以明了</p>
<p>　　如斯行之业微妙甚难解</p>
<p>　　自己志性无不可卒达知</p>
<p>　　何况能宣布安住之所念</p>
<p>　　一切共恭敬明听玄妙教</p>
<p>　　以入正真慧如行道之住</p>
<p>　　若于亿千劫不可尽究竟</p>
<p>　　等俱咸悦豫普共且专听</p>
<p>　　至诚妙真义无厌亦无异</p>
<p>　　不以为愦乱犹如成大海</p>
<p>　　今当具敷演诸众祐道行</p>
<p>　　又当班宣说殊特之法音</p>
<p>　　牵引众譬喻正真等文字</p>
<p>　　其所讲分别甚难可解散</p>
<p>　　安住行业事如是不可量</p>
<p>　　今已得逮入吾我之自然</p>
<p>　　咸乐如一渧且听所宣言</p>
<p>　　尔时金刚藏菩萨大士。谓众会者。佛子且察。诸集众生。积累德本所行<a>真谛</a>而无虚伪。所造行业甚善将护。诸佛兴世常勤供养。极以合会诸清白法。恒以咨受善知识俱。以除忧戚志性宽弘。笃信微妙定意平等。面睹现在愍念慈哀。心常志慕诸佛圣慧。化诸众生悉发道心。皆令至真好一切智。其十种力强而有势。则得游行大无所畏。其意坦然得佛正法。拥护救济一切众生。修大愍伤其哀清净。十方无余悉解一切。明智至门悉现目前。一切佛土无为清净。一时觉了三世世事。转大法轮疗众疾病。菩萨大士须臾发意。愍众生行无极大哀以为元首。智慧明了甚为巍巍。常勤学受善权方便。意性和柔亲近道法。如来十力不可限量。善思选择计一切人力佛力最上。所宣法门无所挂碍。而以和顺自在之慧。佛悉了知一切佛兴。因是自在。造立道法法界行最。立虚空际。所可发心。显了当来发菩萨意。适发道意超凡夫地。以得超越菩萨之地。则得生在如来种姓。因号之曰无所从生。无有罪衅。辄以回<a>转世</a>俗所趣。适过世俗由度世行。因得住立菩萨道法。已得住立菩萨道法。便能顺从三世佛教。勤心道义常深第一。菩萨住如是道法。悦豫道地。佛子当知。如斯得立住菩萨道。所行不动入不回还。以住菩萨悦豫地者。因是发意多所悦豫。其有见者莫不欢然。常有恭敬以致利养。其来见者咸共欣喜。开化众人佥然受教。普来云集共相娱乐。虽致远近计无坚固。常抱仁和无所伤害。恒志悦豫心不怀恨。和颜悦色而无嗔恨是为菩萨悦豫之地。住于道教。诸佛世尊。皆共念之。第一悦豫思于佛法。适发悦豫。念于菩萨大士本业。适怀悦豫念菩萨行。适发悦豫念于六度清净无极。适发悦豫。念于开士所住殊特。适发悦豫。思道最微而无等侣。适发悦豫。用众生故利益道义。适发悦豫进心深法。适发悦豫。念于如来至真之教。念以劝化一切众生。适发悦豫。念诸菩萨入如来慧精进之业。重复思惟将导不逮。为以得度。说诸众生所慕境界。怀来进入诸佛平等。已得远出愚痴之地。亲近道场。断除一切恶趣勤苦。为诸众生劝导之首。已得睹见如来至真。具足成就如来境界。皆已逮睹诸菩萨定平等之业。故悦豫耳。永以消除一切恐惧。衣毛不竖。故悦豫耳。所以者何。是故佛子。诸菩萨学以是悦豫。便逮得立菩萨道地。以得住立菩萨道地。诸所恐畏。永无复难。在无命安。无世俗畏无死之畏。不畏恶趣。所入众会无所忌难。皆以永除一切诸惧。所以者何。无吾我想。不贪己身。况复贪爱一切荣异。所生业乎。不畏无寿。亦不思念悕望侥幸。唯愍群生一切所有无极之业。救诸穷乏。贪不识道是无俗畏。成其道明。不自见身。不畏失己无吾我想。不畏当死。虽身寿终。成菩萨行。不离诸佛。由是之故。不畏恶趣。普观世间。察于道心。而无等伦。志性仁和。谁能踰者。以是之故。所入众会。不怀忌难。离于恐懅。衣毛不竖。佛子当解。菩萨大士。以具大哀。不抱伤害。修本净心。益加精进。合集一切众德之本</p>
<p>　　佛言。以笃信至。威神渐备多所欢悦。净诸不信。笃信以兴。常行愍哀。归无极慈。心不患厌生死之难。志于惭愧。而自庄严。心所生处。忍辱仁和。若干种物。供养奉上如来至真最等正觉夙兴夜寐。精进勤修。不厌讲诵。积功德本。习于善友。以法乐而自娱。求博闻不懈惓。若闻法顺思惟。已思惟无所著。不悕望衣食。业诸利养。心不贪慕。万物恩爱。心永已除。唯慕义求三宝。发意之顷。不废正行。勤修慕乐一切智地。如来十力。四无所畏。佛十八法。专精奉行六度无极。弃捐虚伪。而无谀谄。言行相应。不违心口。所至到处。常顺言行。未曾毁乱如来种姓。恒一心念菩萨禁戒。一切智心。不可动摇。犹如太山不可倾覆。普于世间。无所慕乐。求度世业。以化未闻。学于道品。不知厌足。心常勤勤。求殊特事。是为佛子如是像业清净道事净菩萨法辄得坚住悦豫之地。世尊复言。若能得立悦豫地者。成菩萨住建立广大无极之道。如是景模无限大愿弘誓之铠。又有十事法。何谓为十。班宣无尽。和雅音辞。至于无喻。无不周悉。供养诸佛一切奇珍。笃信微妙清净之业。法界坦然。志归空界。究畅解达。于当来际。一切无想。无所悕望。令佛道兴。无所思乐。所奉事者。供于无极。志务大愿。念诸如来所开演教。执持法目。将护诸佛诸菩萨业。不违一切平等觉训。已能具足如上法训。辄得出生。在兜术天上。从天来下。入母腹中。处在胎藏。从母腹出。随行七步。举手自赞。三界最尊。释梵稽首。诸龙浴体。学书手博。游观所睹。<a>出家</a>入山。成佛降魔。释梵劝助。转大法轮。现大灭度。供养<a>舍利</a>。宣布道化。显众经义。皆以一时。至不退转。法界弘广。不可限量。处虚空界。究竟解畅当来之际。于一切念而无想念。从无数劫。会成佛道。笃信无惓。俱往合同。班宣义音。无极弘誓。乃至菩萨一切诸行。弘普无穷。无量无数。摄取一切诸度无极。住清净道。校计众会品类音响有相无相。合会别离有为无为。为诸菩萨一切师首。道住真妙。所演章句。诸度无极。所当宣行。勤修正行。而无所生。近成发心。以能具足此诸法已。具足解畅众生境界。色无色想。无想有想无想。水生陆地。合会聚处。一切所生。三界受形。六品所趣。此皆受形。而有处所。受无像形。一切无喻众生之界。悉分别之。化入佛法断除一切有为所生。则得建立成一切智。是则名曰法界弘广。而得处在虚空之界。心能解畅当来原际。一切诸想有为之业。笃信无惓。演御音响。乃至无极弘誓之业。一切解此众生境界。道俗悉达无所不通。普诸佛界广狭粗微。大小所现。有量无量。眇眇难名。旷远原顶。入于平等。已入平等。晓了诸根。一切罗网解如门阃。入诸十方。以慧遍观。解畅法界虚空原际。则得了入无极弘誓。又一切国以为一国。又以一国为一切国。而平等御。清净无秽。其光普照无量佛国。庄严诸国。永无尘埃。分别清净章句所归。圣慧道堂。不可限量。具众生愿。显示诸佛微妙境界。随其黎庶本行所兴。而为现化。法界弘广。察空虚界永无边幅。究竟本际一切想念。计校合会。无有休息。亦不信随邪行之业。修于清净。建弘誓铠。以化未闻。使诸菩萨入寂和性。当行至诚。积功累德。以一缘进。劝化诱导一切菩萨。未曾违舍菩萨之业。恣其意解。显现佛兴。自发己心。思如来教。无复往返。逮致<a>神通</a>。普游诸国。其大圣慧。不可思议。行菩萨业。法界弘广。虚空之界而无边际。游当来际。达诸想数。佛与众数。其行之数。莫能损毁。入于圣智。显发言行。无极弘誓。行菩萨道。心得逮转。不退法轮。其身口意。未曾虚妄。适得见佛闻经法教。班宣圣众。演明智业。适发悦豫。消除尘劳。致真志性。犹大医王疗众生病。皆修一切诸菩萨行。以故名曰法界弘广。其虚空界而无崖际。畅当来际。皆知一切无央数劫。众生行迹。<a>善恶</a>所趣。在于十方诸佛国土。逮成无上正真之道。为最正觉。入于一切体中毛孔。尽遍众毛。在所生处。坐佛树下。转于法轮。现大灭度。修大境界。宣佛慧业。在众生界。从其本行。兴佛现形。频数开化。灭众秽行。一成佛道。普通法界。谦下恭顺。靡不周悉。一发音响。皆悦一切众生心性。现大灭度。不毁十力。以大明地。显示宣布一切法藏。神足法慧。六通之业。周游十方诸佛境界。以故名曰法界弘广其虚空界而无崖际。畅当来际无央数劫。当成佛道。致大神通弘誓之铠。是为佛子菩萨十愿。以得亲近具足十愿。令无央数不可称载诸菩萨众。心怀悦豫。住菩萨地。随时开化佛言。是菩萨学。以成此愿。复有十事所可班宣不可究竟。何谓为十。众生境界不可究竟。诸佛境界亦不可尽。其虚空界亦不可量。思法境界亦不可畅。无为境界亦不可限。佛之境界不可得底。如来境界亦无崖际。其心因缘亦不可限。慧行本末不可得崖。诸佛境界所可进退。法回慧转不可究竟。是为十事众生境界不可究竟成大弘誓。是十事业。一切皆悉不可究竟。诸界虚空。法界无为。佛与如来。其心慧行。世界法转。慧进致成。是大弘誓亦尽无尽。众生之界亦不可尽。以不可尽此众德本。如是究竟成其道慧。以是巨尽众德之本。成无损秏弘誓之铠。其心微妙而怀仁和。常抱至诚笃信质朴。以此信乐如来大化。入平等觉本所誓愿。而复信乐诸度无极。信入道地殊特之业。信十种力开化十方。信无所畏四事不护而具足是独步三界。信诸佛法十八不共超绝之义。而无等侣。信诸佛法不可思议。信如来界不可得底。宣传圣教而不可尽。信入如来无量道业。信诸菩萨其行平等。而无偏谠。住于如来。班宣道教。彼念如是如来道法。甚深微妙巍巍如斯。寂寞无限淡泊无量。空净无际如此无相。为灭无著为极宽弘。如是无极所入无边。如此难当况复佛法。谁能限哉。是诸凡夫所见颠倒。邪不能正唯念愚冥求无益事。心怀意忆游于尘劳。求恩爱网协于谀谄。心行虚伪悭嫉贪妒。志慕生死。周游往来。而抱三毒。淫怒痴垢轮转无际。兴于恚害心歘歘然炽。在颠倒业造行罪患。所有恩爱无明诸漏。常思在心缚其<a>意识</a>。展转三界苦恼之厄。篡逆之行往返无休。与名色俱由相生。以是名色。增长所生。便有六入诸衰聚宅。以生六入转相合流。成于更习。则兴痛痒。倍复贪乐。于痛痒业。因即业成长养因爱。适成恩爱。因从致生。以致此生。便老病死忧恼啼哭。心抱恼热。合成大患。计于众生。由是之故生苦阴恼身。若离吾我。心自计察。又此我身。由以愚冥。譬若草木瓦石墙壁。犹若形影。晓了无名。以是之故。解脱名色。五阴之身。永消诸见。六十二疑。因斯得成无极大哀。吾等当护救济此行。志在永平固安道地。便致大慈弘坦圣慧。菩萨以能如是慈愍。是故佛子。致成仁和。真正顺从。初发意业。心弃一切万物利养。汲汲吝惜。修广大业。其意内怀。所有珍宝。帑藏金银。琉璃水精。诸明月珠。车[(王*巨)/木]马瑙。珊瑚虎珀。妙玉璎珞。[王*步]瑶奇异。象马车乘。奴客婢使。眷属徒使。普能布施。无所爱惜。能惠郡国县邑丘聚。村落园观。池水果实。妻子男女。己所重爱头目肌肉。髓脑支体。以能不吝一切所有。则好布施。供众贫乏。入佛圣明无极大道。是为名曰得立初发第一道地。成广大施。志性如是。行于愍哀。施慈布仁。救济众生。加护见在度世之业慕求利义。将顺群萌。未曾兴发患厌之心。心不懈惓。勤学众典微妙经籍。普达诸经。晓了一切诸所造业。进退由己。众义法藏。睹诸众庶。随上中下。而顺其意。各得所。从其本器。应大小故。故解世事。以解世事。便行时宜因护彼我被惭愧服。戒德自熏。忍辱心和。精进无过。一心智慧。所行精进。为己为众。惭愧行成。以是<a>修行</a>。便复出家。心不回动。无能倾者。其力坚强。缘是坚强。供养如来。奉受其教。由是之故。修治道地。令其严净。兴显正法。乃至笃信。慈愍施众。悉具此已。乃住菩萨悦豫之地。为无数佛所见照念。于无量亿百千姟无限兆载诸佛所护。便得进现。所愿有力。微以逮见如来至真等正觉。以仁和心。而奉事之。积累菩萨永安之业。诸有群生。所在危厄。往将护之。以是德本。劝助使发无上正真之道。供养诸佛。开化众生。使得成就。欲化众生。布施饮食。先救饥渴。发于四恩。悦乐有力。奉上敬中。愍顺其下。惠施仁爱。利人等利。一切罪除。无有余殃。不复种祸。所可供佛。开化众生以成究竟。住此道地。以是德本助一切智。诸通愍慧。转更茂盛。犹如佛子紫磨真金。绝工金师烧治炼金。以着火中其色益发。菩萨如是供养诸佛。勤化众生功祚转茂。严净此法住于道地。以是德本兴显本元。乃至元本进退自由。金刚藏曰。唯听佛子。菩萨以住初发之地。当作是求。观其行迹问其本末。诸佛菩萨为护善友。正行无厌。以成道品。当所施住。是故名曰第一地住。以当次问第二住地所行之业。云何致之。诸佛菩萨。明师贤友。行法无厌。以成道住。取要言之。如是第二。第三第四。第五第六第七第八。第九第十。问其本末所当施行。而得成就诸佛菩萨。明师贤友。行法无厌。成就道地。道地之品。所观道业。奉行德本。道地处所。晓了方便。一一分别。道地清净。所入殊特。圣慧曰进。各各逮致。使不退转。彼以如是净菩萨住。解别如来无量圣慧。以立若斯方便随时。是为菩萨第一道地。而不回转也。未曾废退。如是遂进。得成十住。不还堕落声闻缘觉。慧住显明。稍近佛智无极光明。犹如佛子明智导师。将护大贾。诸品群众。度厄难路。得愿到国入大城中。所越径路悉晓了之。径路好丑善恶难易。某处殊安某处恐难。重问余路所当兴立。所乘车马诸象大乘。可得通度。而不动倾。第一住地亦复如斯。犹如斯人至大城里。悉别安处无诸动转。从第一住所立道地。奉慧如是靡所不达。以大<a>财富</a>无穷之业。等化大众至入大城。不为秽浊之所见溺。能自为己不危众贾。如是佛子。菩萨犹如明智导师。以能得住第一道地。晓了诸地。严净修治一切道地。至于十住解畅菩萨一切道地。入如来慧。摄取菩萨无极福庆积德之业。累于圣慧。所作已办。为众大导应意开化。使越生死往返大难无穷旷野饥渴苦患。则以通达。入一切智无极法城。是故佛子。菩萨大士。以无惓心。常修精进。致于殊特严净道地。是为佛子名曰菩萨大士悦豫第一住地入于道门演普等教。菩萨住此。所游天下。国土处所。得大威豪将护道法。以大惠施济于众生。以善功德消除贪嫉。退其垢秽宣无穷施。所兴德本施救众乏。诸可珍爱。割情济众。行四恩义。惠施仁爱。利人等利一切救济。合聚黎庶心不舍佛。思法圣众惟菩萨业。志菩萨行诸度无极十住之地。念于十力。四无所畏。十八不共。诸佛之法。至悉具足一切智矣。以是德致一切至尊无极豪相。为最为上为无畴匹。为无等侣。开导宣化。显示众人。成一切智。将济危厄。发意之顷。精进勤修一切顺化。不慕时俗财利之业。道法之正。出家学道。奉佛法教。斯须之间。致无央数。诸三昧定。见诸佛尊不可称载。以是建立。睹诸世界无央数千。念得越度无数国土。照诸境界。开化众生。识念过去当来诸劫。撰择法门。显示诸身。现诸菩萨无央数载。眷属围绕。菩萨由是。所建立力。入殊特愿。在所变现。诸可兴善。宣布惠施。乃至普通无数亿姟百千劫事。于是金刚藏菩萨大士。思惟察是菩萨住义之所归矣。即时颂曰</p>
<p>　　积累清白法殖众德之本</p>
<p>　　稽首归诸佛顺行慈仁业</p>
<p>　　入于信解脱清净善之元</p>
<p>　　心御无限量最胜之圣慧</p>
<p>　　佛为一切智净力现其处</p>
<p>　　成就众祐法导利护群黎</p>
<p>　　以行大愍哀转殊胜法轮</p>
<p>　　如来田佳良兴发心甚尊</p>
<p>　　一时所晓了思惟泥洹业</p>
<p>　　若干觉众生随时显其义</p>
<p>　　合集一切德是为众导师</p>
<p>　　其心所周入犹等如虚空</p>
<p>　　智慧最威神本哀行善权</p>
<p>　　志性怀笃信清净力无量</p>
<p>　　面见无挂碍救济外众生</p>
<p>　　殖种平等业思惟念安住</p>
<p>　　适生心之宝众祐自然慧</p>
<p>　　以通雅力行究竟佛道法</p>
<p>　　生十力种性永无诸罪殃</p>
<p>　　最胜曜正真至于尊上道</p>
<p>　　是为心和同显发致平地</p>
<p>　　无动犹如山在国等性行</p>
<p>　　多所抱欢悦志意修笃信</p>
<p>　　欣乐应广普善哉意义妙</p>
<p>　　要离诸恐惧无有嗔恚行</p>
<p>　　应时胜弃秽谨顺善将养</p>
<p>　　乐救众群生圣慧无等侣</p>
<p>　　心怀至踊跃捐除众非处</p>
<p>　　以消五恐畏缘是致道地</p>
<p>　　至死不保命远于诸恶趣</p>
<p>　　以舍众会畏终无恐惧心</p>
<p>　　何因至今无则无有吾我</p>
<p>　　若能离恐惧专精行慈愍</p>
<p>　　至信修恭敬除慕富功勋</p>
<p>　　夙兴而夜寐修习众德本</p>
<p>　　以立诚信法不为欲所污</p>
<p>　　心若闻雅典修善无厌极</p>
<p>　　永除爱欲利常好乐佛道</p>
<p>　　志慕净慧力修治<a>佛经</a>法</p>
<p>　　求诸度无极弃捐谀谄业</p>
<p>　　言行常相应终无虚妄言</p>
<p>　　最胜种无秽疾学至佛道</p>
<p>　　以离方俗事不乐世诸利</p>
<p>　　不违清白法勤修最上行</p>
<p>　　精勤功勋义唯好如此法</p>
<p>　　导御以自誓所欲见最胜</p>
<p>　　为诸奉持法所至无嫉妒</p>
<p>　　将顺以弘誓身行常殊妙</p>
<p>　　严净诸佛土开化众群生</p>
<p>　　是遍诸佛土与诸佛俱游</p>
<p>　　佛以一名称彼此无虚妄</p>
<p>　　一切皆可得觉了最上义</p>
<p>　　如是愿无量导利至永安</p>
<p>　　是广普无限逮致无可畏</p>
<p>　　众生犹虚空诸法所因生</p>
<p>　　最胜究竟俗兴显于慧地</p>
<p>　　其心之境界极入于圣慧</p>
<p>　　逮致三达智以开于众生</p>
<p>　　究竟至弘誓令我获此愿</p>
<p>　　如是之畅达其行亦若兹</p>
<p>　　如是善藏恩仁和心柔软</p>
<p>　　笃信佛功德观察众生元</p>
<p>　　缘行入愍哀兴发于大慈</p>
<p>　　吾当护养育欲安立黎庶</p>
<p>　　以是故布施若干种可惠</p>
<p>　　国土城邑聚众宝及象马</p>
<p>　　头目及手足并以己身肉</p>
<p>　　一切普能施不可坏怯弱</p>
<p>　　志慕众经典不以为患厌</p>
<p>　　晓了世经籍随俗而劝化</p>
<p>　　其智超三世怀惭志坚强</p>
<p>　　供养无等双奉敬诸长者</p>
<p>　　众圣行如是夙夜勤不废</p>
<p>　　炽盛诸功德犹火中之金</p>
<p>　　彼勤精行此菩萨十住地</p>
<p>　　慕于无为业而化诸有为</p>
<p>　　犹如有导师愍伤大众贾</p>
<p>　　豫问安隐路故在前指示</p>
<p>　　菩萨亦如是初发第一住</p>
<p>　　稍进至十住成致无碍道</p>
<p>　　以能住此义究畅执功勋</p>
<p>　　慈心不怀害以法而教众</p>
<p>　　在天下知时开化咸将护</p>
<p>　　立众令布施使乐佛圣慧</p>
<p>　　至圣发意顷弃国捐王舍</p>
<p>　　入于佛法教出行修精进</p>
<p>　　寻逮得三昧见佛无数千</p>
<p>　　感动诸佛国睹光往听经</p>
<p>　　净化无数众使入道法门</p>
<p>　　游于百千劫随时现其身</p>
<p>　　诸最胜本业觉寤众睡眠</p>
<p>　　如过去诸佛觉寤众懵懵</p>
<p>　　是为第一住最胜所宣布</p>
<p>　　普愍伤世间无上诸菩萨</p>
<p>　　诸菩萨等。咸有闻此无上道业。慕乐尊行。心抱悦豫。忻然安隐。自从坐起。迎逆稽首。踊在虚空。散众天华。口宣妙言。叹曰。善哉金刚藏。圣猛无所畏。晓了道住。行菩萨法。众会悦豫。闻解脱元。唯咨上道第二之住。其行云何。当所思奉。大智唯宣。闻者坦然。进至无极。开化众生</p>
<p>　　渐备一切智德经离垢住品第二</p>
<p>　　金刚藏报。诸佛子。是菩萨大士。以了初发第一住竟。尔乃好乐第二住矣。意性怀笃。奉修十事。何谓为十。一曰志性柔和。而无粗犷。二曰修正真业。无有邪思。三曰其行质直。永无谀谄。四曰心怀调仁。不为嗔恨。五曰其行寂然。未曾愦乱。六曰意抱至真。不为虚伪。七曰其行方幅。无有杂碎。八曰进止坦然。无所贪慕。九曰行在微妙。不为下劣。十曰其意宽弘。未曾迫迮。是为十事。菩萨意性怀笃。具成初住。至第二住。金刚藏曰。又诸佛子。菩萨已住第二离垢之地。离于<a>杀生</a>。不执刀杖。心怀惭愧。愍哀群生。常抱慈心。欲济众生。无有思想。心不念杀。不求人便。不危他人。舍身之安。而解众患。无有二心。况复犯乎。又不盗窃。心常好施不贪他财。己财止足不数多求。睹他所有万物生业财宝之利。不生嫉心。众人迎逆莫不戴敬。草叶毛米未曾默取。念广布施救济诸乏。割身所供惠众穷困。蜎飞蠕动蚑行喘息。随其水陆皆欲令安不遇众患。又舍爱欲邪淫之行。不欲重习。自于妻室而知止足。未曾兴心慕乐他妻。心不思想不干他室。奉清白行不为秽浊。如母如姊如妹如女无异。清净鲜明而无沾污。无有二心况犯色耶。又不妄语。不乐虚言。所宣至诚。言辞真正。所传顺理。言不失时。不窃妄语。至于梦中。不演非法。况昼日乎。不为色教。况心念耶。常说正法佛之经典。不出俗辞无益之业。又离两舌。不传彼此斗乱于人。不误两盲。未彻视者。使诤不和。不侵犯人。彼间恶言不传至此。此间恶言不宣到彼。和解诤讼使无怨望修德为法令无罪殃。讲论经道各有篇章。又不骂詈。不演粗辞。不宣恶言。不伤人心。世人所说。口演不仁。恼于他人。不微中人。无所恐畏。常行仁和。不兴嗔恨害心向人。不使众人意怀汤火愁戚之患。口所布言可一切心。柔软慈和闻者安隐。心中爱乐。喜欲见之。多所悦豫。远近思睹。乃传此言。久思其言。无厌其辞。又不绮语。离于饰辞。言无所犯。未曾传语。常护身口。终不戏言。而取误教。况复由利。有获财宝贡上归遗。而宣虚乎。虽身溺死。不演非义。身口相应。言行相副。不失神明不违佛教。又不嫉妒不抱贪餐。未曾兴心慕求众欲。他人财业。高德贵性。不发痴心。贪利无义。见人多有豪贵至尊。不以为嫉。心存道义。犹鱼依水。不舍正真。又无嗔恨。心常怀慈。愍哀之心。调和之心。安隐之心。柔软之心。其心常念欲济一切。而将护之。假使其心。发嗔恚者。若有患厌。不能自制。众垢危害。心中恼热。寻除其根。令不炽盛。抱以仁和。慈心弘坦。如畏蚖蛇。毒兽之聚。恶心便休。成斯仁和。又弃邪见。奉于<a>正见</a>。不堕外学。舍于贪事虚伪之术。吉良之日。不择时节。不思国位。若睹帝主。不以为贵。不怀谀谄。表里相应心性仁和。奉佛法众不失三宝。愍哀三界皆欲度脱。是为十善。常当守护此十善德。心行如是。思惟奉行。若见众生犯诸恶业。<a>当归</a>恶趣。以十善事而开化之。又其学士。已立正见。奉行至真。亦劝众人入于至真。所以者何。其自己身不能修德。欲化他人立道德者。未之有也。彼选择念。奉行十善。不归三恶<a>地狱</a>饿鬼畜生之处。其十善行得生人间。及生天上三十三天。又能奉行此十善者。成大智慧。思惟其义。畏于三界。兴发大哀。不为毁损。从他人闻。所宣音声。得成声闻。自然中间。修清净志。不欲仰人。不从他受。自欲意解。求成正觉。好立大哀。不以损耗。志入深要。思十二因。不了无根。得缘觉业。其心宽弘。最极无上不可限量。愍伤众生。执权方便。坚立弘誓无极法铠。坦然无迹。欲救一切众生之类。不舍三界。得成佛慧无碍道原菩萨所行清净道地。成无穷业。习转最上。众宜究竟。至逮十力。乃致佛法。十八不共吾等闻之。故当志学。一切学已。勤修精进。彼益深观其此十恶不善章句。甚为招致地狱缘报。中殃畜生。微衅饿鬼。是故我等若杀生者。归于地狱畜生饿鬼。设生人间。有二恶报。何谓为二。所生之处。其寿常短。又多疾痛。而中夭逝。家室忧戚。莫不感哀。若喜窃取。亦归三恶苦。若生人间。亦有二报。何谓为二。乏少财业。怨贼劫取。亡无多少。令人忧恼。犯他人妻室。亦归三恶。复有二报。眷属不贞。数共斗诤。憙妄语者。归于三苦。有二恶报。何谓为二。人多诽谤。言不见用。其两舌者。亦归三苦。复有二报。眷属离散。生下贱子。共为伴党。其恶口者。亦归三苦。复有二报。何谓为二。闻不可声骂詈之音。其绮语者。亦归三苦。复有二报。何谓为二。热恼他人。所在至凑。不能自决。其贪餐者。亦归三苦。复有二报。少于产业。又多疾病。其怀嫉妒。亦归三苦。复有二报。何谓为二。若在人间。堕于邪见。不知止足。起于嗔恚。亦归三苦。复有二报。何谓为二。自危己身。而恼他人。其邪见者。亦归三苦。若生人间。复有二报。何谓为二。没在邪见六十二非憙。行谀谄如是多患。因致苦阴。由以合成不善根本。假使能弃此十恶者。能以道法。自乐伏意。以弃十恶。建立十善。亦能劝他。令住十善。彼加大仁。愍哀众生。心怀弘坦慈心愍心。调和之心。广布恩心。散拥护心。是我之心。奉师之心。敬如世尊。心自念曰。一切众生。邪见所缚。心意颠倒。志念反逆。发起虚行。吾当尽立。令住真实。修于正真。言行相应。而安立之。众生一切。破坏诤讼。转相诽谤。常抱嗔恚。转相投祸。吾等当设无上大哀无极之慈。立坚固行。令无彼此。众生不厌结缚之难。嫉他人业。造反邪行。不顺道本。吾等令净身。亦净口心。众生心迷。建立罪福。习淫怒痴。为三盖碍。堕在尘网。常自投己不便之地。当求坚固。善权方便。消寂一切众劳之患。令立无难。众生在于愚痴之厄。无明所缚。住在六冥。远于大智。游闇昧门。行窈弊业。吾等当为开化严治。无所挂碍。清净慧眼。使一切法。辄如所言。由得自在。不戴仰人。众生堕在生死困患地狱畜生饿鬼苦门。漂在邪见六十二疑。罗网所缦。愚痴所蔽。邪径所迷。游盲痖路。不亲圣师。无有救护。有所归趣。无解脱业。为贼所劫。魔鬼在心。远离佛心。吾当将养。度生死原旷野悬路。立之无难。前在无畏一切智城。众生堕在大林盛火欲处色处无色之处。浮泅三渊。为生死流。所见漂没。随恩爱江。大患所摄。强在愚痴。心念贪淫。志思危害。欲行贼役。而计有身。犹海水岸。淫鬼所迷。随放逸走。慕入嗜欲。住己自大。各怀异心。未度想度。或诸衰入。而为震动。远众德本。吾等当化。修大德本。道力拔救。令在灭度。使离恐惧众危之厄。因建立之于一切智。众生悉为贪乐所缚。无数苦痛。愁戚之恼。多所志慕。憎爱所结。合会别离。而相恋嫪。无明所蔽。受在三界。吾等当开示其正路。至无挂碍。脱三界难。令立灭度无为之道。众生悉为猗见吾我。五阴诸入。不可转移。处四颠倒。依六衰舍。为诸恶贼。所见攻击。遭无量苦。吾等当化。除诸患厄。一切阴盖。使至无为。众生志存下劣之业。乏于尊慧一切智心。无<a>天人</a>道。志在恐畏生死之难。乐声闻缘觉吾等当化。使立微妙广大之心。是为佛子菩萨所入。如此戒力。劝化贫匮。常抱慈愍。以权方便。立于菩萨离垢道地。因得睹见无央数亿百千姟佛。供养衣被。饮食床卧具病瘦医药。一切施安身命。自归如来至真平等正觉。受是至清。十善奉行。虽受行之。无所违失。于无央数亿百千姟兆载劫中。所受身形。亦若干劫。不怀贪嫉犯戒垢浊无益之业。好憙布施。奉持净戒。犹如有人适生堕地。端正姝好。寻而洗之。清净无垢。菩萨如是。在此开士离垢之地。于无央数亿百千姟。兆载劫中。所受身形。不怀贪嫉犯戒垢浊无益之业。行于四恩。惠施仁爱。利人等利。救济合聚众生。拔众危厄。十度无极。勤修精进。戒度无极。悉为具足不使乏少。又族姓子。菩萨已能奉此初第一住。有第二住。名曰离垢。菩萨住是。为转轮王。治以正法。然有七宝。假使众生。退在犯戒十恶之业。以权方便。而劝立之。令行十善。若兴福施。惠施于人。仁爱之德。有所<a>饶益</a>。等利之义。一切不舍。常心<a>念佛</a>。惟慕正法。志在徒党。菩萨之业。开士之行。六度无极。十住之源。思念十力四无所畏。十八不共。诸佛之法。众行普备念一切智。以何方便。劝化众生。令逮至尊。为最为上。为胜为超。至于无上。为众导师。劝化一切。养育将护。至一切智。发意之顷。捐弃家业爱欲黑冥。顺如来教。出为<a>沙门</a>。普行精进。须臾逮致百千三昧。见无量佛。适见诸佛。建立道谊。动百千国。愿生其国。越无限界。严治清净无数世界。开化度脱无量众生。入不可限识本<a>宿命</a>。所历劫数。选择志求不可称载道法诸门。睹见十方众生形像。观无限量诸菩萨会。从学志愿。摄取菩萨殊特弘誓。亿百千垓兆载劫数。莫能称焉。时金刚藏菩萨大士。演此住已。寻则颂曰</p>
<p>　　此等心质朴修治己意性</p>
<p>　　其志已真实柔顺而调和</p>
<p>　　已舍诸习贪慕求最上道</p>
<p>　　其行极弘大辄在第二业</p>
<p>　　执德住于斯积累众德本</p>
<p>　　远离于杀生心未曾怀害</p>
<p>　　离于悭嫉行不犯他妻室</p>
<p>　　至诚不两舌不恶口绮语</p>
<p>　　已消恚贪行常修大慈愍</p>
<p>　　入于正见业无谄行质朴</p>
<p>　　无爱舍自大作性粗举要</p>
<p>　　将护世尊教常行无放逸</p>
<p>　　地狱之苦痛畜生亦如是</p>
<p>　　佛教兴光曜常以消饿鬼</p>
<p>　　弃舍一切恶不善之心意</p>
<p>　　灭除众为害志大至诚法</p>
<p>　　自谨敕其意所生转善处</p>
<p>　　至三十三天寂然永安隐</p>
<p>　　犹如缘觉乘声闻及正觉</p>
<p>　　皆由此十事从清白句生</p>
<p>　　见此常当观恒修无放逸</p>
<p>　　意坚立禁戒亦复劝化人</p>
<p>　　益加增愍哀志性日弘慈</p>
<p>　　观苦恼众生兴发心伤念</p>
<p>　　皆堕诸邪见斯由意不寤</p>
<p>　　嗔恚怀毒害心喜抱斗诤</p>
<p>　　常不厌眷属勤约慕境界</p>
<p>　　吾当度脱之令济此三厄</p>
<p>　　造立大闇冥其性乐愚痴</p>
<p>　　堕在奸恶路游于诸见网</p>
<p>　　周旋在生死当行方便度</p>
<p>　　济脱诸六情立正解五阴</p>
<p>　　消除众尘劳越于四使渎</p>
<p>　　灭尽三界苦然炽之恼患</p>
<p>　　永离诸贪身世力吾我想</p>
<p>　　吾以此等故苦行欲度脱</p>
<p>　　游心尊最胜无上佛之慧</p>
<p>　　导御修至诚弃捐劣愵心</p>
<p>　　立志于宽弘诸如来道慧</p>
<p>　　勤精进无量坚固得佛道</p>
<p>　　住此寂功勋积累众德本</p>
<p>　　见无数诸佛咸悉供养之</p>
<p>　　斯等解清白见亿百千劫</p>
<p>　　其身无挂碍心口亦如是</p>
<p>　　诸佛子住此应时转法轮</p>
<p>　　开化立众生使行十善业</p>
<p>　　一切所积累清净之行本</p>
<p>　　齐护于众生斯富十种力</p>
<p>　　因时发意项弃国捐财业</p>
<p>　　佛所作沙门修入勇猛行</p>
<p>　　已通大精进致尊三昧定</p>
<p>　　见无数诸佛应时如佛界</p>
<p>　　以是若干变及与不可计</p>
<p>　　辄睹其就界各在斯道住</p>
<p>　　已能住此愿致最微妙慧</p>
<p>　　造若干变化开化于众生</p>
<p>　　是为第二住大圣之所宣</p>
<p>　　普愍世群黎众菩萨最上</p>
<p>　　已得闻是最始上法菩萨第二境。不可思议。至真无异。诸佛子等喜。而修恭敬。住于虚空。则雨天华。各宣善哉。德如山王。而分布说禁戒之源。心念愍哀一切群黎。唯演尊妙第三行本。所说至诚永无有异。众菩萨行最为无上。普欲令世一切安隐。以愿称讲。第一雅妙。益当供顺。天人所敬。第二离垢菩萨尊住。除其爱欲精进造立。建大法慧。如之所为。行布施事。惠施禁戒。成为大圣。忍辱精进。一心寂然。善修智慧。慈心殊胜。愍哀行道。众祐宣布清净之行譬如月明。金刚藏踊演第三住。心乐善说莫不欣然。咸发道意。</p>
		

	
	

		</div></div><hr><script charset='utf-8' src='../../js/footer.js'></script></body></html>