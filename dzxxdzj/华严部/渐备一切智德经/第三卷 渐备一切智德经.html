<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 渐备一切智德经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 渐备一切智德经</center></div><div class='fo'><center>经文出处:来自无量光明网</center><br/><br>
			<p><strong>　　第三卷 渐备一切智德经</strong></p>
<p>　　西晋月支<a>三藏</a>竺法护译</p>
<p>　　难胜住品第五</p>
<p>　　金刚藏曰。又有佛子<a>菩萨</a>大士。已能备治第四之住。四住已成。转得前进第五住地。当行十意。乃得通达。何等为十。念于过去。诸佛之法。亦思将来诸佛之法。复惟现在诸佛之法。修戒清净。其心鲜明。消灭诸见六十二疑。晓了求道。亦行清净。所行圣慧。悉见清净。剖判一切三十七品上妙之法。亦复清净。开化众生。所行清净。是为十事。金刚藏曰。又有佛子菩萨大士得第五住。然后乃成修善妙业。有行三十七品。心甚清净。道业益胜。所誓宽弘。因所愿力。亲近如来。慈愍群生。未曾忘舍。积功累德。合集圣慧。精进殷勤。而不懈废。善权方便。将导不逮。而常好乐。住妙晖曜。密喜如来所建立义。己意已入佛之势力。所念专惟不退转。如审解了是四圣谛。是为苦谛习谛尽谛道谛。彼能究竟至诚名德。分别圣谛。达其原际。晓了诸相。真正圣谛。其无方便。随顺宣布。解了真正。分别是谛。因行圣谛也。剖判其事。所度圣谛。有复能行。悉解知事。正业圣谛。次复宣布。行道圣谛。敷演其意。尽无生谛。体解得入谛智道业。皆已普入诸菩萨住。成就逮近。乃至辩才。如来大慧。散去结恼。班宣圣谛。又复能化他心念。咸令可悦。晓了随时。究畅圣谛。已能得入一因道义。转便晓了。达斯源际真正圣谛也。觉解己相。则能晓解诸相圣谛。解知志性之所归趣。则达五阴诸种。众衰情盖。别处所生因圣谛。度了兴身众恼之患。晓苦圣谛。更历周旋。缚结拘然。闭后乃解习诸谛源。一切永灭诸热焚烧。然后乃解诸尽圣谛也。初无二言。所宣如义。然后解道之圣慧。皆已觉了。至如来慧。然后乃解真习圣谛。信明慧力。晓诸不尽。令苦无余。彼若分别谛计。如是方便。降伏<a>生死</a>之源。解达一切所从生处。因由斯法。虚伪愚痴。所为不真。谛解本末。益愍众生。亲近大哀。在世兴发无极之慈。已能致此慧力道财。普护群生。好乐佛慧。观本昔来。生死所趣。察其始原。众生所从。致是无明。三处恩爱。漂生死流。阴盖所著。为之动转。增益苦阴。若能解达。无有众生。<a>无我</a>无人。无寿无命。已离吾我。皆悉了是。如过去事。当来现在。亦复如是。慕乐虚无愚痴之业。生死周游。而无断息。永无边际。无将护者。复无所知。彼无师友。虽有师友。不受道教。乃为无智。痴冥凡夫。眠盖所缚。不可称计。自灭诸我。方尽当尽。不复起身。亦无所生。不信佛道。转复长益。勤苦恼患。有为生死。所见漂流。不舍阴盖。不厌四大。不拔贡高。诸见疮病。不别淫怒。不消无明。窈冥之室。不竭爱欲渊池之难。不求十力导师之业。入在魔行。堕于生死反覆之海。无善之想。去于<a>自在</a>。如是苦患。不可称计。永而无护。无所归。无救济。无利义。一己身。无辈伴。当以<a>修行</a>。如是像业。积功累德。每生自克。因能修慧。已能逮解一切众生。究竟本净。乃成十力。畅无为慧。巍巍明曜。如是要慧。意已觉了。得道成就。所可造行。积功累德。皆为众生。而兴立护。愍伤群黎。普安众生。垂哀一切。欲度脱之。无娆害心。不诽谤之。劝化众生。靡不欢悦。为之导师。而令灭度。彼勤修已。住于第五难胜之地。由得自在。心无所忘。晓达善行处处之业。志意坚强。善分别慧。其意普至解经次叙。章句之谊。意怀羞惭。彼我皆护。其意勇猛。将养禁戒。随无所犯。意中明了。宣布处处。所当正行。周入众圣。无所戴仰。往返智慧。以宣畅义。随时散布。得<a>神通</a>行。诘誳方便。而显道化。修行善权。随俗而导。积功累德。常不厌足。慕求道慧。未曾懈废。奉无极慈。合集愍哀。意不怠惓。求于道业。不以闲退。精进殷勤。务佛十力无所畏慧。诸佛之法十八不共。常以善行。思惟深入庄严佛土。立若干行。合集积累诸相种好。常行精进志求如来庄严清净。身口意行。修无极业。敬尊奉戒。顺诸菩萨。重众法师。无所危害。以诸菩萨善权方便。普游<a>世间</a>。夙夜一心。舍他之念。常以道法。勤化众生。能修如斯。以布施业。劝导众生。爱敬利言。大利济彼。等救群黎。乃复示现色身之形。为班宣法。因而遵行菩萨如来大业。以开化众。乃复睹见生死瑕秽。称扬诸佛圣慧功勋。能行如是以大神足。变化感动。以若干种善权之谊。唱导众生。而<a>教化</a>之。已能精进。如是化者。入于佛慧。心性行道。以不退转。修众德本。勤求殊特正真法矣。愍伤众生。其有游行。处于世间。书疏经典。印绶众会。计校守府。诸身种大。所应疗治。医药众病。寒热羸瘦。鬼神所娆。中毒狂病。若有追逐。所在疗形。合偶伎术。跳越謿说。多所欢悦。郡国县邑。江河泉池。树木华实。所生药草。金银明月。珠玉水精。琉璃所现。众宝日月。[阿-可+聚]邑村落。居家田地。地动眠寐。所梦怪应。所入一切众身形像所在。诸相所应。所当修治。谨慎遵行。财业货物。神通无色。以无放逸。四等心行。所造专精。而无危害。愍哀众生。因修永安。彼以此行。愍伤世间。稍渐立之。诸佛<a>正法</a>。能化立之。难胜菩萨。道地供养。奉事无央数亿百千兆载诸佛。衣被饼食。床褥卧具。病瘦医药。在如来所。弃舍家业。出为<a>沙门</a>。于诸如来。听受经典。成为法师。又复重闻。逮得总持无数亿姟百千劫中。兴显德本。究竟清净。又如佛子妙宝车[(王*巨)/木]。共合相近。转相照曜。菩萨如是住于难胜开士之地。以此德本。修善权慧。道义遂高。加大乘。应造功勋。所行无侣。犹如佛子村落之中。有夜光珠。普照田地如云风遍。吹浮游转诸天宫殿。菩萨如是得难胜住。以是德本善权智慧。心行普入。常处在世。无能乱者。是诸菩萨大士之业。第五住。菩萨住此。多所悦可。若为天王。降伏一切众邪异学。有兴立者。布施爱敬。<a>饶益</a>等利。见众生念。未曾心离诸佛行法。乃复普忆。思念诸圣一切智业。以何方便。蒙济众生。乃至巍巍无极道堂。发意之顷。须臾精进。一时之间。逮不可计亿千三昧。见众菩萨无数百千。眷属围旋。论经说谊。于彼得度。建立誓力。咸成菩萨殊特变化。无能称计限量其德。乃至如是亿百千劫。莫能咨嗟畅其功勋。时金刚藏菩萨大士。欲重散此经典之业。便说颂曰</p>
<p>　　第四晖曜住甚清净如是</p>
<p>　　其意已平等思惟三世事</p>
<p>　　斯心行业戒<a>道德</a>修清净</p>
<p>　　发意顷离结转入第五住</p>
<p>　　而意念诸根若闻不回转</p>
<p>　　以有四意止道御乐章句</p>
<p>　　已超游五力一切无所坏</p>
<p>　　则勇猛周旋因得第五住</p>
<p>　　惭愧为衣服清净禁戒香</p>
<p>　　觉意成华鬘禅思为途薰</p>
<p>　　遵奉智慧业道尊自严容</p>
<p>　　总持为苑囿定意平等行</p>
<p>　　四神足游步意净为脑户</p>
<p>　　慈心愍哀眼殊妙见圣慧</p>
<p>　　摄持无吾我其意伏尘劳</p>
<p>　　便得入第五人中师子住</p>
<p>　　适得入第五特异之道地</p>
<p>　　道业以清净修行转复上</p>
<p>　　若能净志性辄求最胜諠</p>
<p>　　怜伤厌众患思惟离意念</p>
<p>　　积累功德本尊慧亦如是</p>
<p>　　兴发无数众照显行道地</p>
<p>　　为佛所建立念无慢圣意</p>
<p>　　晓了自然解不废正<a>四谛</a></p>
<p>　　究畅<a>真谛</a>諠将养护众根</p>
<p>　　若分别真正转复度诸佛</p>
<p>　　如是消着意并及行道谛</p>
<p>　　等志而道明乃至无挂碍</p>
<p>　　以微真雅心修治若斯谛</p>
<p>　　智慧脱门尊不恼无阴盖</p>
<p>　　已修功勋本行慧甚广远</p>
<p>　　<a>超度</a>众因缘济一切群黎</p>
<p>　　其怀真实意成就如是谛</p>
<p>　　亲自畅解之达本净无安</p>
<p>　　慈愍无所得尔乃为安住</p>
<p>　　因众生劳患求众祐道慧</p>
<p>　　勤观其造始本源之所从</p>
<p>　　愚痴由闇冥闭在恩爱种</p>
<p>　　众生贪取阴便成苦恼身</p>
<p>　　已逮无吾我察之如草木</p>
<p>　　从劳尘致有数数往诸趣</p>
<p>　　犹轮转无际众苦患戚恼</p>
<p>　　呜呼亡失已众人可愍伤</p>
<p>　　愚戆之所憔生死流不返</p>
<p>　　五阴情犹牛诸种邪见疮</p>
<p>　　火然烧其心志贵于闇冥</p>
<p>　　堕于爱欲河方慕求明显</p>
<p>　　处在勤苦江明求最导师</p>
<p>　　以见如是难当修无放逸</p>
<p>　　诸所遵行业皆用度众生</p>
<p>　　志强性行安游步有气势</p>
<p>　　既勇怀惭愧晓了成智慧</p>
<p>　　积功德无厌圣尊行如是</p>
<p>　　清白法无惓力势是其意</p>
<p>　　是最胜<a>福田</a>宣音觉意相</p>
<p>　　所作无饱满精进哀众生</p>
<p>　　欲化众生故因往入工匠</p>
<p>　　或画师刻印计数人疗疾</p>
<p>　　像如鬼邪娆由以转除病</p>
<p>　　立之于经要解觉乐慈愍</p>
<p>　　合偶作赋颂若干种戏笑</p>
<p>　　流河及园囿浴池树华实</p>
<p>　　建立无数业以用安众生</p>
<p>　　现无量像色众珍宝若干</p>
<p>　　取地令动摇则睹日月光</p>
<p>　　众生之有相游诸国处所</p>
<p>　　无色财为胜神通不可量</p>
<p>　　欲以修愍哀普安于众生</p>
<p>　　于斯谓难胜殊妙智慧业</p>
<p>　　供养亿载佛同听受经典</p>
<p>　　彼等修性仁清白行遂显</p>
<p>　　犹紫金车[(王*巨)/木]磨治平明好</p>
<p>　　其宅众宝成宫殿转游行</p>
<p>　　此风转之前无有违护者</p>
<p>　　如行世俗法然悉为众生</p>
<p>　　游是觉朋侣譬莲华在水</p>
<p>　　于是处兴术所建造豪尊</p>
<p>　　违舍异学术睹修欢悦事</p>
<p>　　所行众善德皆由最胜慧</p>
<p>　　救护于群黎因致十种力</p>
<p>　　等尊逮威势精进为无上</p>
<p>　　见若干亿千安住天中天</p>
<p>　　得殊妙三昧观察亿国土</p>
<p>　　所愿差特故复过是功勋</p>
<p>　　是第五住地若干亿品术</p>
<p>　　御化众邪术显已曜众生</p>
<p>　　时诸佛子。闻班宣此诸菩萨行。从地踊上。住<a>虚空</a>中。<a>欢喜</a>雨华。明月珠宝。璎珞衣服。光明清净。供散佛上。口叹善哉。一切神明。处虚空中。百千之众。莫不踊跃。时诸天下殊妙杂宝。贡奉众祐。香华涂香。缯幡幢盖。诸魔眷属。自在天子。诸天俱来。在于其上。游步虚无。雨诸宝华。其心悦豫。供养最胜。意抱无量。口宣善哉。诸佛之子众神皆集。无数亿千。亦住于上。鼓众妓乐。其音清和。又一切妓。畅如斯音。佛响仁和。弃散恶尘。本净空寂。消众法想。犹如虚无。等无思念。行步清净。住立成就。不着于俗。永无放逸。无本平等。而悉真正。法无想念。若有晓了。诸法悉无。则成无本。无所有业。辄无所思。愍伤众生。精修救度。是为佛子法王诸子修布施行。皆舍相着。其戒坚固。心性恬怕。为众生忍。无尽法慧。授精进力。令诸法寂。入<a>禅定</a>门。净除众尘。察诸万物。信解空无。圣慧力成。为一切护。是诸佛子。高德除秽。如是声有百千。自然宣柔和音。最胜大圣。寻默然时诸天玉女。众如食息。还复天上。金刚藏叹志勇猛。化得行成第五住地。遂致究竟。莫能废哉</p>
<p>　　渐备经目前住品第六</p>
<p>　　金刚藏曰。诸佛子听。菩萨大士。以能修成第五住者。辄超进入第六住地。则行十法。何谓为十。了一切法皆无有想。而普平等。诸相平坦。永无形类。悉无所生。超绝无侣。皆无所起。故曰平等。为甚清净。调定真正。皆无放逸。不为驰骋。无应不应。无[雨/只]无只。寂寞坦然。而无伦匹。犹幻梦影。山中呼响。水月现像等亦如化。所行道业。而无二意。是为十法。从第五地。逮第六住。作是行已。自然观是。一切诸法。计校思惟。反覆察之。不令错乱近第六住。自然目见。以逮成此。则得通利。柔顺法忍。不从迷惑。尚未逮近无所从生法忍。稍以近之能致自然。入于一切诸法处所。转能进前。致于大哀。为尊元首。显耀大哀。具无极悲。解世五趣。有无合散。以观如是。名第六住。乃畅世习所可由生。皆从倚已。吾我所致。以觉欲事。世无所有。怀愚意者。倚着吾我。因其无智。而成痴冥。慕乐生处。习不顺业。志务犇逸。反邪之行。积累若干。罪福兴衰。万物无常。由无益生。解是所行。心善自修。消除诸漏。至真本无。其发善德。故当还返。周游生死<a>报应</a>之地。所作是田。神识是种。无明之本。则是闇冥。爱是润泽。贡高自大是其志性。长养诸见罗网众结。使因得是。自生名色。转增名色。则成诸根。诸根已成。起若干种所更习事。习事以起。便有痛痒。从痛痒故。便有喜乐。则益所受。以益所受。辄成所有。发意合成以成发念。因成五阴五体之形。寻至五趣。渐稍生着。以至诸着。众猗悉备。由是发起恼热烧炙一切忧戚啼哭之苦。诸不善业。本空无形。不了得习。无乱别者。皆复自然。稍习无盖。故致得此。有解斯义。便无所慕。菩萨如是。乐于柔顺。观十二缘。则自思惟。以是至诚。是所生识。究竟无慧。无明之业。本为清净。成行报应。所行以成。神识在先。神识之侣。有受四阴。则致名色迷惑之事。诸衰六入。诸根境界。辄成神识。因为同伴。与诸漏更。更成痛痒。因爱适长。益于所受。以御所受。则成漏业。从所作生兴生身阴。斯生之内。因致老羸。身阴散坏。致于死亡。与愚冥俱。甚可恐畏。此从危害。至住结网。致口言辞。是生五根。苦起意根。从其忧愁。多所戚患。因成受有。以是缘故。退生苦树。造立所作。被自思察。由倚所作。用知所作。方当作者。计彼有作。则无所作。本末无相也。亦不可得。又复思惟。其<a>三界</a>者。心之所为。其计于斯十二缘起。五趣所归。如来至真之所解畅。又此一切一种一心。同时俱成。所以者何。若诸根等。心生贪欲。悉由神识生死之痴。因从无明。其名色者。心为伴侣。而立迷惑。从其名色。名色以成。为六衰入。从致所更。为痛痒侣。痛痒意爱。所以有爱。从不舍受。发起众难。由此缘合。而致所有。因倚致生。其兴罗网。誓愿老死。从神识中。因致此有。别知名色缘对。而其名色。各各有趣。六情衰入。已睹已界。能入寂寞。更习缘故。从其更习。意念致之。生痛痒缘。从痛痒故。便复作行。<a>善恶</a>好丑。从恩爱缘。致乐尘劳贪淫之事。从爱缘故。致结缚狱。从有缘故。致于他生。生现在处。不可解从。生缘因发。生五阴本。致老之缘。以致老耄。诸根便熟。则致死亡。以至死者。有十二事。发缘起处。其身阴坏。而不能断。未曾永绝。从无明缘。则致众行。名色六入。习更痛爱受有生老病死愁忧啼哭。无明缘故。无有断绝。不可究畅。如是有余。无明适消。众行便灭。由是有耳。如是有余。彼以无明恩爱所受。长益尘劳。无断绝时。及行所作。往返报应。报应展转。根无拔时。尽其余殃者。苦痛辄转。亦无休息。以无明矣。为去来今。见缚流布。宜当断绝。如是三转。三转无我。以离吾我。无明灭去。自然之业无有处所。犹如苇屋。若池清净。若苦众恼。无明之故。则有行矣。是为本宿。未曾诸痛。因其识故。乃致痛痒。是为现在之痛痒行也。从爱致有。是为将来痛痒之原。从此以上。则无所生。无明适消。众行便灭。亦为断绝。有苦三患。十二报应。从因缘起。彼从无明。致于六入。是能灭行。众行已灭。因是别致。众行如是。有余二事。自缚苦更痛痒。尚有余尽别离之苦。无明适消。诸行便灭。三苦永断。从无明故。致诸行矣。从作缘故。致众行耳。如是有余。无明适消。众行便灭。是为所有。一切诸行。有是余故。有无明行。以权方便。开解大缚。有是余故。而有轮转。彼当以故观十二缘起灭所趣。反覆察之。由从因有。勤勤倚着。御身口意。因自作缘。供养所致。无有生业。其三回转。使不复转。宿本无痛。习更三苦。修行报应诸缘起耳。假如有人。举其负债。而在解缚。观察无尽。无所有尽。彼观此缘。缘适起时。识当来事。悉当了之。无我无人。无寿无命。自然为空。寂然恬怕有所造作。因遭得报。遵空脱门。心性怀此。如是灭尽。以无有余。现在之处所也。思惟专志。无相脱门。以故知之。无所慕乐。唯志大哀。教授开化宿本众生。是为心抱无愿脱门。以能奉行。是三脱门。则以消除彼我之行及见作相。去于有无诸相之着。复加进抱。大哀为无。益便精进。化诸凡夫未成道者。使得究畅。以能成就。辄达法会。转通法会。不复退还。具备和同。以进仁和。成就不退。若睹如是。所生嗔结瑕秽之病。由此合会。适以合会致此众患。犹如江水流无休息。心自念言。不用余行。永修寂然。开化众生。如是佛子。若能行此。处在无恨。殃毒恶世。导御自然。观本净者。不起不灭。遵奉大哀。化顺众生。行智度无极。号无碍慧门。渐修熟志。学至照曜。合会道明。成慧如是。正道大业。道利应时。服食道义。不与邪业而俱合会。因佥观察。自然寂灭。亦不往彼道品具足。亲自睹解。目前道地。便入于空。惟解定意。其定意。名入空自然空定。究竟空定。第一空定。为无极空定意。为合会空定意。所奉行空定意。真无念空定意。为等察空定意。离业无物空定意。如是比像。逮得一万三昧门。自然目前。无相无愿。亦复如是。转复进修。亲近逮至诸菩萨住。其心充满。性不可坏。心性了了。性行真正。其性深远。意不可转。意无休息。其意弘广。心思无限。意慕乐慧。其意集会。善权智慧。尔乃备悉。此菩萨性。遂致淳和。在如来道。永不回转。能化异学一切邪术等顺慧地。不堕<a>弟子</a>缘觉之地。专一增进。目见佛慧。而无等伦。舍尘劳行。得坚固志。住菩萨慧。而熟修奉空无相愿。遵承法教。随时应宜。善权智慧。不复毁散道品法行。彼住菩萨。目见道地。智度无极。益复超异。今日成就。通利应道。疾逮第三忍。名曰柔顺。是谓道法。转而顺从。彼以住此目见菩萨第<a>六道</a>地。见不可计亿百千姟兆载诸佛。寻时供养。下意奉事。进其衣食。床卧坐具。病瘦医药。在诸佛所。<a>出家</a>捐业。行作沙门。受听经典。如所闻之。奉行智慧。勤修圣达。所行求义。即能逮致。转修觉进如来法藏。逮大法明。在不可数亿百千劫兆载无限。成功德本。遂显巍巍。犹如佛子上宝琉璃。洗治发明。其光灼灼。菩萨如斯。住是目前菩萨道地。其德日增。行善权智。益加显发。以此德本。转增寂然。游步无侣。犹如佛子。其月大光。照众生心。使各坦然。其四大风。所御宫殿。独而无侣。菩萨如是。以住目前菩萨道地。德本日增。照除无数众生尘劳。拔爱欲瑕。总四魔径。独步无侣。是为佛子菩萨大士以近目。前第六菩萨所逮道地。遵修住此。善能变化。设为天王。其四大者。睹之降息。独步三界而无畴匹。声闻缘觉不敢咨问。所行德本。布施爱敬。利益等利。化众生心。不舍佛道至皆具足。念一切智。何所陈生。最第一愿。势力坚强。导御开化。成其普智。发意之顷。如是比像。无极精进。须臾之顷。逮致亿百千诸三昧定。开化无数亿百千姟诸菩萨众。睹诸眷属菩萨愿力。而有殊特。有所感动莫能称计行若干亿百千姟劫。不可为喻。时金刚藏菩萨大士。欲广解散此义所归。即说颂曰</p>
<p>　　以能具备悉第五之道地</p>
<p>　　因法为瑞应无相无所生</p>
<p>　　不起甚清净以为无放逸</p>
<p>　　奉行圣慧意便入第六住</p>
<p>　　诸法为寂寞静然无想念</p>
<p>　　自然犹幻化<a>解脱</a>于生死</p>
<p>　　以致柔顺忍法自无所乱</p>
<p>　　其慧转<a>殊胜</a>则勤修六住</p>
<p>　　聪达住柔顺频入明慧力</p>
<p>　　观察一切世从习而有报</p>
<p>　　由愚痴盲冥而有己人物</p>
<p>　　欲度脱斯等故兴修勤行</p>
<p>　　从选择因缘本末悉为空</p>
<p>　　所作缘报应和会致诤乱</p>
<p>　　犹若有所作便睹造所见</p>
<p>　　选择亲近众犹如蜂采华</p>
<p>　　假使慧察之本末为明冥</p>
<p>　　思想缘罪福得报以痴果</p>
<p>　　从思想已故名色为伴侣</p>
<p>　　如是致有难乃成五阴苦</p>
<p>　　因其我心所堕入在三界</p>
<p>　　又是诸所趣十二悉一心</p>
<p>　　从贪淫而生心行亦如之</p>
<p>　　有尽亦如斯复为心所误</p>
<p>　　由无明痴故造立十二苦</p>
<p>　　愚冥之因缘数施诸想念</p>
<p>　　如是之所致老病俱散身</p>
<p>　　又一切诸患由当尽冥坏</p>
<p>　　从痴无明缘因是无断绝</p>
<p>　　思想若消灭因缘则断除</p>
<p>　　以起愚恩爱而缘致尘劳</p>
<p>　　勤苦之恼患想念有余害</p>
<p>　　从诸入致痴故有生死苦</p>
<p>　　更乐及痛痒从苦复至苦</p>
<p>　　有复余受身展转复长苦</p>
<p>　　断除诸苦恼则乃无吾我</p>
<p>　　本无有痛痒亦无诸想念</p>
<p>　　其神识所更现在而往返</p>
<p>　　用当来受行故成诸苦恼</p>
<p>　　又所消灭者观之所永尽</p>
<p>　　由愚痴因缘自然成觉了</p>
<p>　　因其患厌故灭除诸因缘</p>
<p>　　因其因缘故于是断诸缘</p>
<p>　　观诸卑贱士自然为永空</p>
<p>　　柔顺及愚冥承其行业意</p>
<p>　　逮之乃尽痴蒙此皆断缘</p>
<p>　　深妙之因缘解之虚无相</p>
<p>　　察省十事分了其不可别</p>
<p>　　有计诸所趣罪福处未来</p>
<p>　　其财业三品从本来展转</p>
<p>　　剖判三苦行起灭之处所</p>
<p>　　无所有阴尽柔顺解因缘</p>
<p>　　因缘起如是所入畅平等</p>
<p>　　譬如现幻化爱欲业若斯</p>
<p>　　如梦之所睹形影亦如是</p>
<p>　　冥騃愚痴类自然犹野马</p>
<p>　　其解如是行彼智乃了空</p>
<p>　　诸缘为恍惚奉此无坚相</p>
<p>　　以能了如此亦无有志愿</p>
<p>　　唯欲愿愍伤一切众生类</p>
<p>　　其大志宽弘如是行脱门</p>
<p>　　心转加慈愍思乐佛功德</p>
<p>　　勤修忧众生实思察其元</p>
<p>　　无诸情戚患逮无量功勋</p>
<p>　　承空三昧具识本百千劫</p>
<p>　　勇猛士如是无相亦无愿</p>
<p>　　建立斯道业柔顺尊法忍</p>
<p>　　其慧应无为脱门为善宝</p>
<p>　　如是性宽弘供养于大圣</p>
<p>　　应寂然除愦志顺最胜命</p>
<p>　　逮成觉意定益增加清净</p>
<p>　　犹琉璃紫金雕治益光荣</p>
<p>　　以照众生意犹月之弘光</p>
<p>　　四品风游行独步无等伦</p>
<p>　　因越魔径路最胜光美妙</p>
<p>　　消灭众尘劳燋炙诸苦痛</p>
<p>　　天师大锭镣宣布此慧住</p>
<p>　　善化立道意变消心怀风</p>
<p>　　所可奉圣慧演章句所讲</p>
<p>　　勇士已超越声闻所不逮</p>
<p>　　发意须精进已逮安住业</p>
<p>　　宿世已获致亿百千三昧</p>
<p>　　须臾见无数十方诸现佛</p>
<p>　　其德照曜世犹日秋时月</p>
<p>　　微妙深难了胜声闻不及</p>
<p>　　众雄自由讲第六之道地</p>
<p>　　于时诸天。闻所<a>说法</a>。心中坦然。住虚空中。雨若干种。华香珍宝。称扬咨嗟。柔软妙音。口宣清净具足可敬功勋之声。善哉上最思惟利义。累功积德。慧得自在。殊胜之行。为最巍巍。犹如莲华。愍伤群生。其行超绝。不可称量。大神妙天。在虚空中。散雨殊妙众杂华香。消除粗细尘劳忧冥。颁宣琦异上好音响。逮最清净第一之利。我等以闻所畅道地。时诸伎乐。出悲音声。诸天玉女。心怀踊跃。于彼诸天。承佛圣旨。令诸门户皆自为开。除众闇冥。心解如日。奉最尊法。于是彼世无数之众。俗间贤人。皆超越世。显示方俗第一微妙。遥见其身。寂然恬怕。而现其形无身之身。自归于法。消灭调定。使无想念。有其音响。眼目大明。越无央数诸佛国土。供养诸佛。奉众导师。自察其身。忆如最胜。弃诸瑕秽。慧得自在。开化众生。无彼我想。奉精进行。应所行业。诸天玉女一切皆乐寂默之义。观人中尊。众会悦豫。启白众祐。为供养佛。身自在已。愿说殊特。正法言教。功勋如海。唯时宣之。显第七住</p>
		

	
	

		</div></div><hr><script charset='utf-8' src='../../js/footer.js'></script></body></html>