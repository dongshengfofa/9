<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 如来兴显经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 如来兴显经</center></div><div class='fo'><center>经文出处:来自无量光明网</center><br/><br>
			<p><strong>　　第三卷 如来兴显经</strong></p>
<p>　　佛言。何谓佛子。而诸<a>菩萨</a>。游入如来至真等正觉心所念行。如来不为心有所念。不分别名。不晓了识。如来<a>无心</a>。乃能入游无量之念。如倚<a>虚空</a>。造立一切。因其由趣。有所成就。又如虚空悉无所著。如是仁者。若欲求道。恃怙慧者。一切世俗及度世事。因佛圣慧而逮兴显。又如来慧而无所著。是为第一因缘之门。菩萨游入如来行念。于是颂曰</p>
<p>　　犹如虚空中而受一切形</p>
<p>　　而着依怙之亦无空想念</p>
<p>　　如来之妙慧如是无所著</p>
<p>　　咸救于一切不想吾我人</p>
<p>　　复次佛子。犹<a>如法</a>界不离一切诸声闻度及诸缘觉。一切菩萨。所习游至。又其法界。不增不减。大道如斯。如来慧。合集<a>世间</a>。度世之慧。分别了念。所造巧便。慧不增减。是为第二。于是颂曰</p>
<p>　　譬如声闻地及与缘觉乘</p>
<p>　　菩萨之大士悉从虚空生</p>
<p>　　大圣亦如是解空无极慧</p>
<p>　　心等无增减救济无适莫</p>
<p>　　复次佛子。犹如大海与四大域八十亿土。而相连接。地形所尽。至其境界。而普悉可获得水矣。自然踊出。其大海者。亦无所念。如来之慧。亦复若斯。普至一切众生心意。靡不达遍。从诸黎庶意之所念。所在逮致清净法门。则以顺之。令世人获自然之慧。又如来<a>世尊</a>。所可演慧。悉为平等。从其志性。以奇特事而疗治之。<a>道德</a>超世。是为第三。于是颂曰</p>
<p>　　譬如四大海与八十亿域</p>
<p>　　而悉相连接地形所尽到</p>
<p>　　水靡所不至而自然涌出</p>
<p>　　海亦无想念如来慧如此</p>
<p>　　至诸众生心慧莫不通达</p>
<p>　　从群黎所好则为开导之</p>
<p>　　致于清净明令获自然明</p>
<p>　　所演悉平等如来无想念</p>
<p>　　复次佛子。犹如巨海。自有四大如意宝珠。演集积累无量之德。所以致此如意珠者。不以龙神有德故有此大珠生。诸琦珍悉大海恩也。生一切宝。黎庶戴仰。莫不济之。何谓为四。一名曰等集众宝。二曰无尽音。三曰归趣。四曰等集众辞。又计于此大如意珠。则非凡类。阿须伦。迦留罗。真陀罗。摩休勒。诸龙鬼神及余水居。含血之类。能致光耀。所以者何。宝固在于海王龙王藏。又其大海诸摩尼珠。而有四角。在于四方海龙王宫。各自别立。如来至真等正觉。亦复如是。道德晖赫。有四大宝无极之慧。则以于此四大慧宝。劝化开导一切众生诸学不学。及至缘觉菩萨慧宝。缘此致之。靡不济度。何谓为四。兴隆法乐。至无所猗。善权之慧。有数无数。有为无为。法宝藏慧。于诸法界。而无所坏。随时演慧。以得<a>超度</a>。于时不时扰动之慧。是为四。则复以此四大之慧。求如来藏。入道府库。不与众生。而同尘垢。在于世间。逮开士慧。令诸菩萨。游诣四方。所可玩习。无上正真而令坚住立不退转。是为第四。于是颂曰</p>
<p>　　四珍之尊义逮致安妙藏</p>
<p>　　所以巨海中自然生诸宝</p>
<p>　　其如意明珠不离清净妙</p>
<p>　　分别在四面所处有光明</p>
<p>　　如来四品慧无量不可限</p>
<p>　　安住圣巍巍开道于五趣</p>
<p>　　斯无极至慧无有异想念</p>
<p>　　唯察诸十方所说无不达</p>
<p>　　复次佛子。有彼巨海。而复现于四大之宝如意之珠。威神巍巍。光明无极。斯如意宝。功德之耀。消于大海所积聚水。而令厥水不复游逸。斯以大海不增不减。以是之故。如意大珠。至使大海常自停贮。何谓四。日之耀藏大如意宝。师子之步大如意宝。照燿光明大如意宝。无余究竟大如意宝。是四大宝。假使大海。若无有此如意珠者。水当流溢。四大域界。荡合漭瀁。至围神山大围神山。悉当没溺。其日耀藏如意宝珠。则以二事。变大海水。其光照之。消伏其水而令色变化成像乳。师子之步如意宝光。照变乳色。成如苏揣照耀光明。如意宝珠。晖[火*佥]照之。除去苏像。犹劫烧时。火[火*佥]盛赫。皆焚天地。大如意光。照于巨海。令其无余。忽然灭尽。不知所归。如是仁者。如来正觉。为众生故。则以四慧。照燿一切。因斯明照。于诸菩萨。至令逮成如来三昧。何谓为四。除灭众罪。则以法河。究尽恩爱。令成道化。皆以智明。照于世间。如来之慧。无冥无明。为平等圣。是为如来四大之慧。为诸菩萨。忍众恐惧。殖不可议功德之本至于一品诸<a>天人</a>民及阿须伦浊俗之众。不堪诸患无量苦痛。若值如来寂寞之地。慧明所照。降伏诸着。立于三昧。能闻法颂。消<a>生死</a>海。遭遇如来。所开化慧。笃乐三昧。因得兴于大圣<a>神通</a>。微妙行音。大慧照世。消化众秽。致神足行。能自成立。为世大明。开道盲蔽。无冥无明。以能蒙此如来慧圣则能降伏世之邪智。大人之地。无三昧定。灭除一切财业贿赂。身无所有。而逮得此大道之慧。若无于斯如来四慧道德光明。假使欲令诸菩萨众。逮得如来至真正觉三昧正定。未之有也。亦不能除生老病死四。无所畏。无本际行。是为五事。于是颂曰</p>
<p>　　海水无限际而有四品宝</p>
<p>　　大力无极威次有微妙尊</p>
<p>　　四方域众流自然有万川</p>
<p>　　常入于大海大海无增减</p>
<p>　　慧处在法座决断诸所著</p>
<p>　　以法广布施<a>欢喜</a>无所说</p>
<p>　　安住有四慧咸为诸开士</p>
<p>　　最胜及菩萨未曾有众患</p>
<p>　　复次佛子。犹如假喻。其下方水。及至上界想无想天。一切三千<a>大千世界</a>。悉处虚空。如是计之。一切<a>三界</a>群生有形。不离虚空。而想吾我。虚无所计。则无所猗。空无所著。亦不迫迮。生死亦然。察于十方所周虚空。含受一切诸佛世界。亦无所受。如是仁者。诸声闻乘。缘觉之慧。有为行慧。无为行慧。皆以依猗如来之慧。如来智慧之所开化。大道通达。普入一切。无不周接。无所想念。亦无罣碍。辄以圣智。多所济导。是为第六。于是颂曰</p>
<p>　　旨极从下方起至于上界</p>
<p>　　一切三千国欲色及无色</p>
<p>　　所住无所住诸界无吾我</p>
<p>　　亦不计有常不念于断绝</p>
<p>　　安住慧如是一切慧之本</p>
<p>　　诸学及不学并诸缘觉乘</p>
<p>　　众菩萨明达而志怀愍哀</p>
<p>　　若建立道门佛智慧最上</p>
<p>　　复次佛子。犹如下方。而生大药。达山王顶。号无根原。又大药者。根通地下。过于金刚。六万八百千由旬。住于水界。安隐而立。无能拔者。其原分布。悉遍周匝阎浮提土。万物萌芽。绕集一切树木根株。近茎生茎近枝生枝。近节生节。近叶生叶。近华生华。近实生实。其有天下。树木华果。皆因之生。又大药者。其根转体。体令根转。以用二事。不生万物。近于<a>地狱</a>。依水纯阴故。虽在于彼而不回转。是以于法而不得生。又其余处。大地之场。所布根原药之所生。尽极其地。法应当然也。如来道慧。亦复如是。从本清净。则以大哀。生坚固元。平等觉种。乃为<a>真谛</a>。微妙达要。而不可动。斯谓根也。善权方便。则谓茎也。慧则枝也。法界节也。一心脱门三昧正受无所破坏。叶也。觉意庄严。华也。究畅树形。诸通慧也。解度知见实也。辩才之议。靡不通达。则谓地也。其如来慧。无有根着。用何等故。而无根着。永无所信。是则名曰为究畅矣。则无根着。所可兴发。悉无所行。断菩萨行。则为无本故。谓如来也。演菩萨行。斯则名曰无所依猗。若有菩萨。亲近如来无极慧原。则不违舍一切众生。因其道根。而生大哀。近于茎者。坚精进也。因其茎。次生其枝。度无极也而长成就。近枝生叶。学于禁戒。静寂知时也。近于华者。谓诸相好。若干德本也。节谓随时。次生果者。则谓究畅。不起法忍。至无麤辞。柔仁和雅。又其实者。为诸通慧。则为<a>道果</a>也。以是之故。如来之慧。不由二事而有所生也。何等为二。谓无为及与有为之大旷谷。若堕于谿涧。而游无极无为之事。于诸声闻缘觉之乘。又其志性。不与俱合。亦无所畏。游于三爱三流之原。于如来慧。亦无所生。亦不退还。若有所生。已达圣性。修平等心。于诸菩萨。无有彼此。且观正觉。大道晖赫。巍巍无底。而为真谛。慧不增减。其根坚住。令诸众生。究竟通达。了无笃信。是为佛子第七之事。于是颂曰</p>
<p>　　于雪山冈岭药名无根着</p>
<p>　　其药有大神威曜无等伦</p>
<p>　　普长育一切<a>丛林</a>诸树木</p>
<p>　　而根茎叶枝枝因诸根无</p>
<p>　　一切诸佛种自然成道慧</p>
<p>　　德旨亦如是遵修一切智</p>
<p>　　晓了行佛道奉宣于圣路</p>
<p>　　等习于慈哀生长觉明哲</p>
<p>　　复次佛子。譬劫灾变。大火熙赫。烧三千大千世界。一切树木。药草万物。及至围神大围神山。大金刚山。莫不焚冶。假使有人。取枯茭草肥松重阁。以投盛火。于意云何。宁有一叶得不烧乎。答曰不得不烧。欲令不烧。未之有也。报曰如是。尚可使火不烧树木大积薪草。有欲限节。如来圣慧三达神智。众生之数。国土多少。诸法之底。去来现在无央数劫。令不普见。而有微碍。不悉及者。未之有也。所以者何。正觉道慧。无有限量。不可计会。靡不通彻。故号如来至真等正觉。是为第八。于是颂曰</p>
<p>　　若劫之遭患天地被陶冶</p>
<p>　　一时悉焦然男女树木果</p>
<p>　　佛子且忆察于斯诸游居</p>
<p>　　金刚尚消融何况枯草木</p>
<p>　　山陵诸所有岂可脱不烧</p>
<p>　　安住之智慧皆能分别知</p>
<p>　　当来众生类若干劫佛土</p>
<p>　　诸佛悉明达如是无限量</p>
<p>　　复次佛子。犹如灾变风起之时。而有大风。名曰毁明。则发且兴。毁坏围神。大围神山及金刚山。一切三千大千世界。吹令破散。使无有余。又复有风名因缘盖。吹于三千大千世界。飘举擎接。越置他佛国。假使于彼因缘盖风。独值自恣。无毁明风。便当摧破十方。不可限量诸佛境界。如是仁者。如来则有无极大慧。名曰毁坏一切尘欲。正觉以斯无极大慧。吹除一切诸菩萨众尘劳罣碍。如来次有无量圣达。名曰总摄大权方便。则能消灭爱结之患。至妙道场。因复开化新发菩萨。一切诸根。未纯熟者。设诸如来。不总摄斯大权方便。成大道场。令无央数不可计会诸菩萨众。修于声闻缘觉之乘。世尊。顺从善权方便。令诸菩萨大士之等。超越声闻缘觉之地。由斯<a>自在</a>。而无所住。是为第九。于是颂曰</p>
<p>　　劫中若恐懅诸天乱不安</p>
<p>　　神围须弥山咸悉为毁坏</p>
<p>　　风即时兴起无能制止者</p>
<p>　　无量诸佛土糜碎无有余</p>
<p>　　有诸十方者圣慈得自在</p>
<p>　　则以毁破碎诸菩萨尘劳</p>
<p>　　彼复有道风遵修于善权</p>
<p>　　寻便以救护声闻<a>行者</a>安</p>
<p>　　复次佛子。如来之慧。游入一切圣智巍巍。靡不周遍一切黎庶。终始之界。所以者何。若有欲想。世尊之慧。欲及达者。未之有也。又如来慧。悉离诸相。自在之慧。则游自然无所罣碍。如书一经。其卷大如三千世界。或有大经。而未书成犹如三千世界之海。或如神围山。如大神围。或如普地。举要言之。如千世界。或如四域。天下之界。或如阎土。或如大海。如须弥山。如大神宫。欲行天馆。如色行天。如无色天。假集大经。广长上下。犹如三千大千世界。而有一尘在大经卷。又诸经上。各各有尘。悉各周遍。在大经里。当尔之时。有一丈夫。自然出现。聪明智慧。身试入中。又有天眼。其眼清净。普有所见。则以天眼。而观察之。今斯经卷。如是比像广大无极。其上则有少少尘耳。于诸众生。无所加益。我身宁可以无极力大精进势。裂坏此经。解散大卷。当以<a>饶益</a>一切黎庶。适念此已。则时兴隆无极之力精进之势。辄如所愿。取大经卷。各自散解。以给黎庶。如一经卷。众经之数。亦复如是。若此仁者。如来至真以无量慧。不可计明。悉入一切众生江海心之所行。而普晓了群萌志操。如来之慧。不可限量。靡不周达。不可穷极。正觉之智。不可计会。观察一切萌类境界。怪未曾有。斯众生类。愚騃乃尔。不能分别如来圣慧。世尊普入。而自念曰。吾宁可宣显示大道。使诸想缚。自然蠲除。如<a>佛法</a>身圣涂力势。当令舍离一切着念。设使晓了正真之慧谊所归趣。获致无极三昧之定。畅说正道。去一切想。诲令使念无上道慧。化诸黎庶在五趣者。令达无极。是为佛子第十之事。如来至真。劝诸菩萨。心入道义。如是比像。济无央数诸菩萨等。蒙如来慧开化其心。使入大道也。于是颂曰</p>
<p>　　犹如有经卷大如三千界</p>
<p>　　自然有微尘悉散于其上</p>
<p>　　有一慧士夫明眼坏经卷</p>
<p>　　悉分别布散施于五趣人</p>
<p>　　世尊亦如是智慧如大海</p>
<p>　　见众生心意悉惑诸想念</p>
<p>　　佛以愍哀人为解除众想</p>
<p>　　诸菩萨戴仰谛蠲弃着次</p>
<p>　　复次佛子。何谓菩萨游入如来之境界。于斯菩萨慧入无碍。知一切界。为如来界。一切佛土诸所有境。众生之界。则悉无本。靡所部分。不有所坏。其法界者。无阴盖际。又本际者。无际彊畔。犹如虚空。无有边崖。亦无有界。亦不不有。悉以游入如来境界。犹众生种。不可限量。无有边崖。如来之界。亦复若斯。不可限量。无有边际。所以者何。如其众生心之所念不可计会。如来寻则以无量慧。而开化之。如龙王尊。而得自在。摄无量水。因时放雨。不可计渧。不从内出。亦不从外。如来境界。亦复如是。从意所欲。有所兴造。即自然成。彼无所谘。亦无有师。如大海中水不可量。悉从龙王心所念生。亦复如是。一切所有无量圣达。至诸通慧。行如法海。咸斯菩萨往古发心之所造愿。因从厥行。而生差别。问曰。何谓无量。为巨海者。何谓无限。诸通慧海。曰无思议。多所解说。至于大海。今粗举要。分别说之。谛听谛听。善思念之。阎浮提有五百江河。而入大海。拘耶尼域。亦五百江入大海中。弗于逮域。四千江河。而入大海。郁单曰域。具足万江。流入大海。于意云何。此水合会。流入大海。宁增多不。答曰甚多。报曰。十光龙王。所雨之水。则多于彼诸江之流。又四大域所有诸水。十光龙王所雨之水。入大海者。其水不如百光龙王之所雨水。堕于海者。为最多矣。又四大域水。十光龙王。百光龙王。所雨大水。入巨海者。不如大游龙王。身中所出。入于大海。其水倍多。举要言之。如摩奈斯龙王。雷吼所雨。则复加倍。难头和难。所出之雨。无量之光。妙群龙王。大[火*佥]龙王。大频申龙王。雨亦如兹。斯十大龙王。立亿龙王。各各降雨。不可称限。其四大域。巨海之水。及十龙所雨之水。并八十亿种龙王。悉归巨海。不如阎浮提海。龙王长子。诸大江河。所有众水。及诸洪雨。不如十光大龙王宫所出水。计四大域。一切江河。及前所说。诸龙王雨。十光龙王。百光大龙王。宫所出水。咸悉不如大严净龙王宫所出水。举要言之。摩奈斯。雷震难头。和难。无量光明。及大妙若群。大明[火*佥]龙。皆悉不如斯十龙王。及八十亿龙王宫所出水则悉不如海龙王长子宫所出水。如是。诸龙王等水归大海。咸为不如海大龙王。雨无所坏。水为最多。其阎浮提水。及拘耶尼。弗于逮。郁单曰。十光龙王。宫殿所雨。百光龙王。大琉璃龙王。宫殿所雨。摩奈斯龙王。雷震。难头。和难。无量光明。妙君龙王。大明[火*佥]龙王。及大频申龙王。宫殿所出雨者。及八十亿。种姓龙王所出。诸是有水。及四大域海之龙王长子所雨有海龙王。无所坏雨。众大雨水。咸悉不如海大龙王。清琉璃中所出诸水。而悉周遍。充于大海。大海之水。如是无限。又如海水。无有量者。其宝品界。亦复无量。众生之界。亦复无限。观于大身。亦不可计。大海水。不可限量。诸宝品种。亦复无限。于佛子意所趣云何。其大海水。宁无限乎。报曰无限。如大海德。无能计量。如来若斯。慧无限量。百倍千万亿倍。巨亿万倍。无以为喻。不依言辞。随人所解。而以牵引大海譬喻。佛之大道。圣过于兹。因假三昧。其明无边。则如来慧。所达巍巍。犹如大海。其意无限。从初发意。乃至菩萨一切<a>智行</a>。而不断绝。道宝无量。一切道品。三宝之法。不可尽极。劝化众生。当造斯观。诸学不学。其缘觉乘。悉见济度。以无极谛。志无所在。悉覩无量。住于第一欣然之地。始从菩萨。便能至于无罣碍地。化诸菩萨。令不废退。是为佛子诸菩萨众则能游于诸佛境界。亦能普周一切所有。亦无限量。于是颂曰</p>
<p>　　积清净诸品无数不可量</p>
<p>　　众念之境界一切无边际</p>
<p>　　如意之齐限其心无所周</p>
<p>　　一切诸十力当求斯境界</p>
<p>　　犹如龙所处未曾有舍离</p>
<p>　　应其心所念而放于雨渧</p>
<p>　　设使心有来乃可得还反</p>
<p>　　其龙不有念吾当有所雨</p>
<p>　　诸十力如是未曾有来至</p>
<p>　　亦无有还反能仁不可得</p>
<p>　　永无所兴造况遣心有念</p>
<p>　　法界无限量犹如江河沙</p>
<p>　　其海无边际水及宝亦然</p>
<p>　　诸含血所居一切无限量</p>
<p>　　其水悉一味生者咸仰之</p>
<p>　　若处于此中不饮余水业</p>
<p>　　大圣亦如是妙慧无崖底</p>
<p>　　三宝无限碍道要不可计</p>
<p>　　诸学及不学人民无央数</p>
<p>　　不可计群萌志愿佛道慧</p>
<p>　　何谓佛子。菩萨游入如来圣慧无罣碍行。威仪礼节。犹若如来。往本无生。于当来世。亦无所造。随时缘故。而忽成矣。斯如来行。不起无灭。不有不无。亦不游入。有为无为。譬如法界。无有限量。亦无不限。所以者何。无有自然。亦无有身。故曰法界。大圣若斯斯名如来。行无限量。亦不无限。游入无身。亦无自然。犹如飞鸟行虚空中。于百千岁。而飞行者。如有所度。亦无所度。观前察后。其虚空者。无有边际。如来之行。亦复如是。于亿百千劫。所讲无极。若叹有极。设无所说。其如来行。故无边际。如来已住无罣碍行。亦无所住。而为众生。畅现如是如是比行。佥度一切罣碍之迹。如金翅鸟王游在虚空。以清净眼。观龙宫殿。变易本形。知应终者。骞翥奋翩。搏扬海水。波荡披竭。攫食诸龙及龙妻妾。如来若斯。慧无罣碍。住无底行。咸于法界。普观众生诸根纯淑因随宿本。殖众德原。寻以无极如来十力。而示形像。入终始海。披生死渊。开导众庶。能为应器。挑出群黎。于终始海。则建立志。于佛道法。而悉断除一切言行。获致如来无所想念。以无想念。慧无罣碍。则为住立。住无所住也。如日月光照于天下。独己游步。而无有侣。则无所立。行虚空路。人民瞻望。日月不念。吾有所奏。若复回还。世尊如是。游于泥洹。入清净法。亦无想念。于诸法界。示现超度一切诸行。五趣群萌。亦无懈息。无所专信。而则畅达。宣布佛事。亦无往反。是为佛子。诸菩萨等游入如来之慧行也。则无限量。亦无不限。代诸缘事也。于是颂曰</p>
<p>　　无本不可尽未曾有起灭</p>
<p>　　有计无本者无处不可见</p>
<p>　　诸愍哀如斯其行无有量</p>
<p>　　无本者自然则无有二事</p>
<p>　　犹如此诸种法界无处所</p>
<p>　　亦复无限量亦无不限量</p>
<p>　　道行亦如斯圣达无崖底</p>
<p>　　所分别无极斯则无有身</p>
<p>　　如有鸟游步亿劫在虚空</p>
<p>　　前后亦如是虚无界适等</p>
<p>　　最胜百千劫讲论所当行</p>
<p>　　如方便随成不失于善德</p>
<p>　　金翅鸟在空遥望察水中</p>
<p>　　知龙命所终举食龙妃后</p>
<p>　　十力智自在烧尽诸尘劳</p>
<p>　　善造众德本拔出生死原</p>
<p>　　譬若如日月游行虚空中</p>
<p>　　黎庶蒙安隐光亦无想念</p>
<p>　　世尊亦如是由法众无碍</p>
<p>　　开化无数众不兴诸想念</p>
<p>　　何谓佛子。菩萨游入如来开道。于斯菩萨佥度一切。诸所著行。而不犹豫。平等法味。了不二入。如来所阐则复游入于无想觉。无行之觉。无处所觉。无限中觉。无边际觉。弃不成就。猗着中间。则观一切文字音响。而无处所。于诸言声。而无言教。究竟尽极众生之行。奉平等觉。志性诸根。尘劳爱欲。悉为清净。如来道眼。一切普等一切三世。犹如大海。天下人民。悉戴仰之皆苞众生。见诸有身。故曰大海。如来之道。亦复如是。覩群萌心。志性所归。虽有所照。亦无照想。则为自然。是故名曰如来之道。所开导之也。彼便以化所可开导。既讲文字。亦无所说。于一切响。无所宣畅。虽有辞教本无所言。纵有所仰。亦无所仰。又复劝化于群生类。今当演说。举其大较。如来之道。所开化者。成最正觉不限众生。如号如来也。如身住数。众国土数。一切三世之所有数。诸身住数。亦复若兹。而无差别。如道教数。一切言数。如诸如来法界之数。如虚空数。无罣碍界。如诸御行之所开导。言教之界。如泥洹限。众生身形。所处住数亦复如是。口之言限。亦复若兹。如身口数。无罣碍心。所住限数。等无差特。彼以游入。如此无数。则净三场。致于道德。由是之故。等御己身。及诸众生。覩见如是一切寂然。而察等导于泥洹界。已覩若斯之自然者。咸入一切则无自然无尽自然。不起不灭。则亦自然。于我非我。亦复自然。于人不人。亦复自然。佛无所想。亦复自然。法界自然。虚空自然。亦无自然。已晓了此。成最正觉。逮致<a>正法</a>无余之慧。得覩如来无极大哀。多所开化。诸群萌类。犹如虚空。含受世界。一切方俗。志性自然。成于世间。如是比类。无尽无长。亦无所生。所生澹泊。亦复如是。成最正觉。亦无所觉。又其相者。亦无所相。亦复是相。而无若干。譬若士夫。兴化变人。如江河沙等。为诸如来也。令无比类。亦无形容。适化现此。则复宣举江河沙等皆为劫数。于意云何。其人所化。以奚等化。而令发心。成如来乎。白世尊曰。如吾所知。当为显义。化如来数。如无所化。化数亦然。答曰。善哉善哉。诚如所云。如是佛子。一切群萌。斯须之间。皆逮无上正真之道。成最正觉。成菩萨数。亦复若兹。其不成者。亦复若此。无所增损。所以者何。又省于道。则无有相。其无相者。无成正觉。无所长益。虽得正觉。亦无所逮。是诸菩萨。当以若兹入于如来乃成正觉。若欲觉了。当作斯觉。如来一相。而同品类。则无品相。斯则号曰。慧成道觉三昧正受通定意已。一一所觉。法身无余。超于一切众生立身。犹如一人。成最正觉。至道门者。一切众生。若成佛道。至于法门。亦复若兹。等无差别。使无量人。逮成正觉门。游入住于无限诸身如来之界。无有涯底。众生之界。不可计数。是诸菩萨。游入如来成最正觉。一一得致。如众生本。入如来身。所以者何。若得普入如来至真最正觉门。其身所行。亦无所生。亦无所失。如获一事。其余亦然。一切法界。作是游入。不离处所。不舍言辞。信此如来法身者也。所以者何。若能普入。乃成正觉。至无极慧。弘兹寂然。诣佛道树师子之座。复次菩萨。普了己心。能成正觉。则入法身也。所以者何。如来至真。不舍心本。乃致大道。如己心者。其余若斯。则以开导一切诸心。当造斯入。是为佛子。诸菩萨众为诸大圣以此推入。成最正觉。广远周普。普无不入。而不违舍。无所继着。则无休懈。无所笃信。入不思议法品之门。于是颂曰</p>
<p>　　已脱二无二晓了一切法</p>
<p>　　等犹如虚空普解诸经典</p>
<p>　　等已无吾我是为解诸法</p>
<p>　　已分别圣觉一切无所觉</p>
<p>　　犹如四方域受诸有形体</p>
<p>　　等苞于川流是故字曰海</p>
<p>　　十力亦如是众生之海印</p>
<p>　　晓了其志性是故号分别</p>
<p>　　心意悉如化诸佛如化现</p>
<p>　　奉自然平等如化之所化</p>
<p>　　佛道皆辞说一切群萌类</p>
<p>　　本自然平等不增无所损</p>
<p>　　最胜有三昧名曰善觉道</p>
<p>　　住于佛树间得成斯定意</p>
<p>　　则演出晖曜照无限黎庶</p>
<p>　　开道如莲华教诲于众生</p>
<p>　　若于当来劫众生国自然</p>
<p>　　思法亦如兹诸根及志性</p>
<p>　　一切平等观无吾我以所</p>
<p>　　以故无崖底觉了道之覆</p>
<p>　　行菩萨之道弘慈慧寂然</p>
<p>　　处树师子座逮成无上觉</p>
<p>　　道力无等伦法身圣巍巍</p>
<p>　　普入无不周不舍于众生</p>
<p>　　何谓佛子。菩萨游入如来音响所导法轮其菩萨者。善立如来弘所思念一切黎庶。悉无本末。无所成就。当入诸法永无所住。断于一场游于真谛。诸所有法。离诸见际。舍欲之际则无有际。便皆游入一切诸法。如虚空际。无所行念则为游入一切诸法。不可逮致。本末永寂。一切诸法。泥洹自然。其诸文字音声之说。悉以自然。斯乃游入。至于法轮。咸悉遍畅如来之音。如呼声响。乃曰自然。则入法轮法门自然。一切诸音。悉为一响。乃入法轮。本末无主。文字无尽。乃入法轮。于内于外。无所积聚。犹如一切文字所演诸所言辞。纵有言辞。不舍真谛。讲说往古。叹叙本末。无央数劫。一切文字。而不可尽。如是仁者。如来至真。所转法轮。一切假号。悉文字矣。畅说无尽则无笃信。悉无所有。亦无所思。而无有响。亦无所施。彼则所可转法轮者。普入一切。亦无所入。如假文字。言曰无矣。若曰镫明。一切所造。皆托言耳。悉入诸数一切世俗。所说度世。游入于斯。永无住者。是如来音。普入一切众生之界。诸法身界<a>报应</a>之事。永无所住。其诸群萌。说若干种言辞之响。悉为宣畅一切如来法轮之音。所以者何。如来至真所转法轮。悉出一切诸所音响。而无进退。是菩萨者。游入如来所转法轮。菩萨大士。当造立斯。入于如来陶演言辞不可限量。何谓如来所入言辞。如来至真。转法轮时。所演音声。畅众生行志操所好。所以者何。佛有三昧。名无罣碍究竟<a>无畏</a>。转于法轮。以此定意正受之时。众生一切。咸随其音。而转法轮一一正觉音从口出。一一言辞。兴显群萌譬喻之响。悉各从志。假使以是三昧正受。悦可众心。是为游入。如来至真所转法轮。以斯柔顺道法所说。亦无所入。如此所游。则乃入斯。闻如来法圣教言辞。是为佛子。诸菩萨众游入如来所转法轮至无限量于是颂曰</p>
<p>　　其轮无限量成就究竟界</p>
<p>　　亦无所长益一切无二护</p>
<p>　　所说诸文字一切不可尽</p>
<p>　　十力亦如是法轮常无穷</p>
<p>　　讲说于律教入一切有为</p>
<p>　　亦复无所入佛轮亦如是</p>
<p>　　悉入诸言辞自然无所入</p>
<p>　　普宣于众生一切行无余</p>
<p>　　超有为三昧究竟诸定意</p>
<p>　　欲求妙法故是为佛定意</p>
<p>　　蒙佛恩所致达一切群黎</p>
<p>　　最胜所演音而畅柔软辞</p>
<p>　　以一言声教宣布诸众生</p>
<p>　　分为若干响讲咏无有余</p>
<p>　　佛为一切尊解了众生心</p>
<p>　　如有所说者黎庶闻其音</p>
<p>　　文字不处内亦无由于外</p>
<p>　　计斯悉灭尽真诚无所有</p>
<p>　　若转法轮者悉为众生故</p>
<p>　　且观诸十力变化所感动</p>
		

	
	

		</div></div><hr><script charset='utf-8' src='../../js/footer.js'></script></body></html>