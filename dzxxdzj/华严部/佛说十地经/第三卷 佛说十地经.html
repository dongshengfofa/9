<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 佛说十地经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 佛说十地经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三卷 佛说十地经</strong></p>
<p>
	　　大唐于阗<a>三藏</a><a>沙门</a>尸罗达摩于北庭龙兴寺译</p>
<p>
	　　<a>菩萨</a>发光地第三</p>
<p>
	　　佛子闻此地行已菩萨境界难思议</p>
<p>
	　　靡不恭敬心<a>欢喜</a>散花空中为供养</p>
<p>
	　　赞言善哉大仙主慈心愍念诸有情</p>
<p>
	　　善说智者律仪法第二地中之行相</p>
<p>
	　　是诸菩萨微妙行真实无异无差别</p>
<p>
	　　为欲利益诸群生如是演说最清净</p>
<p>
	　　一切<a>天人</a>供养者愿为演说第三地</p>
<p>
	　　与<a>法相</a>应诸智业如其境界为具阐</p>
<p>
	　　大仙所有施净戒安忍精进静虑慧</p>
<p>
	　　及以方便慈悲道佛清净道愿皆说</p>
<p>
	　　时<a>解脱</a>月复请言<a>无畏</a>大师金刚藏</p>
<p>
	　　愿说趣入第三地柔和心者之功德</p>
<p>
	　　尔时金刚藏菩萨告众菩萨言。唯诸佛子若是菩萨。第二地中增上意乐善清净已。欲入菩萨第三地者。当以十种心之意乐作意而入。何等为十。所谓以清净心意乐作意。以安住心意乐作意。以厌离心意乐作意。以离欲心意乐作意。以不退心意乐作意。以坚固心意乐作意。以炽然心意乐作意。以勇健心意乐作意。以胜妙心意乐作意。以广大心意乐作意。菩萨以是十心意乐作意证入第三地中。唯诸佛子菩萨住此第三地时。观察一切诸有为行。皆见无常有苦不净不可依怙。终皆败坏不得久住。<a>刹那</a>生灭前际不来后际不去。现在不住。菩萨如是无倒观察一切行时。复观见身无有救者无所依怙。与忧与叹与恼相应。爱憎所系多苦愁恼。无有停积。以贪恚痴猛火炽然共众病长。见如是已从一切行令心胜进趣如来智印。此菩萨见如来智不可思议无等无量。难得无杂无灾无恼。至无畏城不复退还。能救无量诸苦有情。菩萨如是见如来智无量利益见一切行无量灾患。则此转更于有情所。发起十种心之意乐。何等为十。所谓孤独无依心之意乐。常恒贫穷心之意乐。以贪恚痴猛火炽然心之意乐。于有牢狱之所禁闭心之意乐。常无间断以诸烦恼稠林所覆心之意乐。不能观察心之意乐。无善法欲心之意乐。迷失<a>佛法</a>心之意乐。随<a>生死</a>流心之意乐。失解脱道心之意乐。发此十种心之意乐。菩萨如是见有情界众灾患已。发大精进作是念言。此诸有情我应救济应令解脱。应令清净应当拔出应令趣入应令安住。应令欢喜应令爱乐。应令调伏应令寂灭。菩萨如是于彼诸行深心厌离。于诸有情兴悲恋心。于佛妙智见大胜利。以如来智为所依止。为救有情勤修加行作是思惟。此诸有情堕在众苦烦恼杂染。以何等道而能拔济。令住究竟常乐<a>涅槃</a>。即此菩萨便作是念。此皆不离以无障碍智解脱处。此无障碍智解脱。不离一切法如实觉。此一切法如实<a>觉悟</a>。不离无行无生行慧。此慧光明。不离静虑善巧决择妙慧观察。复此静虑善巧决择妙慧观察。皆不离于多闻善巧。菩萨以是善观察智。专为访求<a>正法</a>而行。日夜慕法闻法无厌。玩法乐法依法靡法。住法须法怙法归法法随法行。菩萨如是为求佛法修正行时。无有少物或资生具。或财谷仓库而不能舍。于此终无难作之想。唯于<a>说法</a>补特伽罗生难遭想。为佛法故无有少分执受外物而不能舍。无少内物而不能舍。无有师长不誓承事。除慢过慢。下意受行。无有身苦而不誓受。若闻佛法一四句颂欢喜踊跃。胜得三千<a>大千世界</a>充满其中大珍宝聚。若闻一颂善说正法。欢喜胜得转轮王位闻未闻法是佛所说。能引正等觉能净菩萨行欢喜踊跃。胜得一切释梵王等。住百千劫极尊贵位。设有告言我有一句。佛所说法能引正等觉能净菩萨行。汝今若能投极炽然大焰火坑。受剧苦者当为汝说。菩萨闻已作是念言。我为一句佛所说法。能引等正觉能净菩萨行。正使火坑量等三千大千世界。满中炽火我从梵天尚投身入。况小火坑。又复我等为求佛法。尚应久处大捺落迦诸险恶趣受大苦恼。况于人中诸余小苦而不能受。菩萨发起如是精进求正法已。如其所闻而能如理内审观察。闻正法已独居静处心自决了作是思惟。以正<a>修行</a>法随法行。方得名为随顺佛法。非但纯以语业演说而得清净。菩萨住是发光地时。为欲修行法随法行。离欲离诸恶不善法。有寻有伺。离生喜乐。入初静虑具足安住。寻伺寂静内等净故一心趣故。无寻无伺定生喜乐。入第二静虑具足安住。于喜离欲安住于舍<a>正念</a>正知。有身受乐。于是处所。诸圣宣说。具足舍念及以正知。住身受乐入第三静虑具足安住。乐断苦断先喜忧没。不苦不乐舍念清净。入第四静虑具足安住。又此菩萨超一切种色之想故。灭没一切有对想故。以不作意种种想故知无边<a>虚空</a>。入空无边处具足安住。超一切种空无边处。知无边识。入识无边处具足安住。超一切种识无边处。知无所有。入无所有处具足安住。超一切种无所有处。知非想非非想。入于非想非非想处具足安住。但为随顺法随法行。不以乐着安足处也</p>
<p>
	　　复次菩萨修慈俱心。广大无二无量无恨无怨无障无所恼害。遍至一切极于法界尽虚空性。诸世界中以慈普覆一切<a>世间</a>具足安住。修悲俱心修喜俱心亦复如是。修舍俱心广大无二无量无恨无怨无障无所恼害。遍至一切极于法界尽虚空性。诸世界中以舍普覆一切世间具足安住。复次菩萨受用无量诸神变事震动大地。一身为多身多身为一身。或显或隐迅疾无碍。墙壁山嶂皆能彻过如行于空。于虚空中跏趺而去犹如飞鸟。出没于地犹若水中。履水如地。身出烟焰如大火聚。从身注水喻如大云。此之日月大神德有大威势。以手扪摸乃至梵世转身<a>自在</a>。以天耳界清净过人悉闻人天二种音声。若近若远乃至蚊蚋蜣螂等悉闻其声。以他心智如实而知他有情心。所谓有贪心如实知有贪心。离贪心如实知离贪心。有嗔离嗔有痴离痴有染离染。狭小广大无量聚散。住定出定已得解脱未得解脱。有亹无亹粗心细心皆如实知。菩萨如是以他心智。于他有情他数取趣心之所念心自了知。以宿住智<a>随念</a>。无量诸宿住事谓能随念。自他一生二三四五至十二十三四五十。乃至百生多百多千多百千生。成劫坏劫及成坏劫乃至随念。无量成坏劫随念百劫随念千劫百千劫俱胝劫百俱胝劫千俱胝劫百千俱胝劫。乃至无量百千俱胝那庾多劫皆能随念。谓我宿生曾在某处。如是名如是性如是种族如是形貌。如是饮食如是寿量如是久住如是苦乐。从彼处没来生此处。从此处没往生于彼。如是形貌如是言说。若略若广诸宿住事皆能随念。以天眼界清净过人。见诸有情死时生时。好色恶色善趣恶趣。若劣若胜随业所行。诸有情类皆如实知。谓彼有情成就身语及意恶行。诽谤贤圣具足邪见由邪见业。现受因缘身坏命终。堕险恶趣生捺落迦。复彼有情成就身语及意善行。赞美贤圣成就<a>正见</a>由正见业。现受因缘身坏命终。当升善趣生于天中受诸快乐。菩萨如是以天眼界清净过人。以共形貌以共言说。见诸有情死时生时。好色恶色善趣恶趣。若劣若胜随业所行。诸有情类皆如实知。而此菩萨于彼静虑解脱等持及诸等至。随意入出而不由彼威力受生。若见彼处速能<a>圆满</a>菩提分法故。以愿力而生其中。菩萨住此发光地已。由广大见及由愿力。现见多佛多百佛多千佛多百千佛多百千那庾多佛多俱胝佛多百俱胝佛多千俱胝佛多百千俱胝佛多百千俱胝那庾多佛。菩萨见是如来应正等觉已。悉以广大增上意乐。恭敬尊重承事供养。奉施衣服饮食卧具病缘医药诸资生具。奉献菩萨诸妙乐具。于<a>僧伽</a>众而作恭敬。以此善根回向无上正等菩提。殷重奉事诸佛如来。于其佛所恭敬听法。闻已受持随分修行。复次菩萨观一切法无有移转。亦无坏灭因缘而有。而此菩萨一切欲缚皆转微薄。一切色缚一切有缚诸无明缚皆转微薄。一切见缚先已除断。菩萨住是发光地中。于无量劫无量百劫无量千劫无量百千劫。无量百千那庾多劫无量俱胝劫无量百俱胝劫无量千俱胝劫无量百千俱胝劫无量百千俱胝那庾多劫。不积集故邪贪除断。不积集故邪嗔除断。不积集故邪痴除断。所有善根转更明净。唯诸佛子譬如真金。善巧金师自手炼治。离诸垢已称量不减菩萨住此发光地中亦复如是。无量百劫乃至无量百千俱胝那庾多劫。由不积集邪贪除断。由不积集邪恚除断。由不积集邪痴除断。所有善根转更明净。又此菩萨转更安忍。柔和意乐而得清净。又悦美意乐。不嗔意乐。不动意乐。不浊意乐。无高下意乐。不希有情意下意乐。不望酬报意乐。无谄诳意乐。不稠林意乐皆转清净。而此菩萨四摄事中利行偏多。十到<a>彼岸</a>中忍到彼岸而得增上。余到彼岸随力随分非不修行。唯诸佛子是名略说菩萨第三发光地也。菩萨安住于此地中。受生多分作释天帝。有自在力善化有情。令离欲贪善拔救护没欲泥者。诸所作业。或以布施或以爱语。或以利行或以同事。此等一切悉皆不离佛作意法作意。僧伽作意菩萨作意。菩萨行作意。到彼岸作意。诸地作意。佛力作意。无所畏作意。佛不共法作意。乃至不离一切行相胜妙相应一切智智作意。复作愿言。我当一切有情中。为首为胜为<a>殊胜</a>。为妙为微妙。为上为无上。为导为将为帅。乃至愿得一切智智所依止处。若乐发起如是精进。弃舍一切家属财位归依圣教净信<a>出家</a>。即一刹那顷瞬息须臾。能证百千诸三摩地。能见百千诸佛如来。彼佛加持皆能解了。能动百千世界。能往百千刹土。能照百千世界。能成熟百千有情。能住寿百千劫。于前后际能入百千劫。于百千法门能正思择。示现百千身身身皆能现百千菩萨。眷属围绕。从此以上是诸菩萨有愿力者。由胜愿故。所有游戏或身或光明或<a>神通</a>。或眼或境界或音声或行。或庄严或胜解或所作。此等乃至尔所百千俱胝那庾多劫不易可数。尔时金刚藏菩萨。欲重宣此义而说颂曰</p>
<p>
	　　清净安住厌离心离欲无退及坚固</p>
<p>
	　　炽然勇健胜妙广以此十心入三地</p>
<p>
	　　菩萨住于此地中观行无常苦不净</p>
<p>
	　　无怙败坏不久停迁变无住无来往</p>
<p>
	　　观身无救无依怙有忧有恼续爱憎</p>
<p>
	　　多苦不停或火然与病俱有无休息</p>
<p>
	　　厌离三有求佛智见彼妙智不思议</p>
<p>
	　　无等无量难证悟无杂无灾无逼恼</p>
<p>
	　　归大寂灭无退转能救无量苦有情</p>
<p>
	　　见佛智已愍众生孤独无依无救护</p>
<p>
	　　三毒炽然常困乏住诸有狱恒受苦</p>
<p>
	　　烦恼习覆无慧目志乐下劣丧法宝</p>
<p>
	　　随顺生死怖涅槃我应救彼勤精进</p>
<p>
	　　将求智慧益有情思何方便令解脱</p>
<p>
	　　不离处佛无碍智斯由觉法如实理</p>
<p>
	　　觉由无行无生慧慧从定发定由闻</p>
<p>
	　　如是思惟自策励日夜听习尊重法</p>
<p>
	　　为闻正法起敬心国城资具诸珍宝</p>
<p>
	　　妻子眷属及王位如是一切皆能舍</p>
<p>
	　　头目耳鼻舌牙齿手足骨髓心血肉</p>
<p>
	　　此等皆舍未为难但于法师生难想</p>
<p>
	　　设有人等语菩萨孰能投身大火坑</p>
<p>
	　　我当与汝佛法宝闻以投之无怯惧</p>
<p>
	　　假使火满三千界身从梵世而投入</p>
<p>
	　　为求法故不为难况复人间诸小苦</p>
<p>
	　　从初发意至菩提其中设有无间苦</p>
<p>
	　　为闻法故皆能受何况人中诸苦事</p>
<p>
	　　闻已如理正思惟获四静虑四等至</p>
<p>
	　　四无量心五神通不随其势而受生</p>
<p>
	　　菩萨住此见多佛供养听闻心决定</p>
<p>
	　　断诸邪惑转净明如炼真金体无减</p>
<p>
	　　住此多作释天帝化导无量诸有情</p>
<p>
	　　令舍贪心住善道一切专求佛功德</p>
<p>
	　　住此精进刹那顷能证百千三摩地</p>
<p>
	　　见百千佛相严身若具愿力复过是</p>
<p>
	　　一切有情普利乐彼诸菩萨最上行</p>
<p>
	　　如是所有第三地我依其义已解释</p>
<p>
	　　菩萨发光地第三竟</p>
<p>
	　　菩萨焰慧地第四</p>
<p>
	　　佛子闻此广大行可乐深妙殊胜法</p>
<p>
	　　心皆勇悦大欢喜普散众花供养佛</p>
<p>
	　　演说如是妙法时大地海水皆震动</p>
<p>
	　　一切天女咸欢喜悉吐妙音同赞叹</p>
<p>
	　　自在天王大欣庆雨摩尼宝供养佛</p>
<p>
	　　赞言佛为我出兴演说第一功<a>德行</a></p>
<p>
	　　如是智者诸地义于百千劫甚难遇</p>
<p>
	　　我今忽然而得闻菩萨胜行妙法音</p>
<p>
	　　愿更演说聪慧者后决定地无余道</p>
<p>
	　　利益一切诸大众此诸佛子皆乐闻</p>
<p>
	　　勇猛大心解脱月请金刚藏言佛子</p>
<p>
	　　从此转入第四地所有行相愿宣说</p>
<p>
	　　尔时金刚藏菩萨告众菩萨言。唯诸佛子若是菩萨。第三地明善清净已。欲入菩萨第四智地。当以十种法明而入。何等为十。所谓以有情界思察明入。以诸世界思察明入。以真法界思察明入。以虚空界思察明入。以识界思察明入。以欲界思察明入。以<a>色界</a>思察明入。以无色界思察明入。以妙意乐胜解界思察明入。以广大意乐胜解界思察明入。菩萨以此十法明入升第四地。唯诸佛子菩萨才得焰慧地已。则由十种智成熟法。长如来家得彼体法。何等为十谓由意乐不退转故。于三宝中不坏净信至究竟故。观察诸行生灭性故。观辩诸法性不起故。观世间成坏故。观业有生有死故。观生死涅槃故。观有情刹业故。观前际后际故。观无性无尽故。唯诸佛子菩萨成就如是十种智成熟法。长如来家得彼体法</p>
<p>
	　　复次诸佛子菩萨住此焰慧地时。随于内身住循身观。炽然精进正知具念除世贪忧。随于外身住循身观。炽然精进正知具念除世贪忧。随内外身住循身观。炽然精进正知具念除世贪忧。于内受于外受于内外受亦复如是。于内心于外心于内外心亦复如是。随于内法住循法观。炽然精进正知具念除世贪忧。随于外法住循法观。炽然精进正知具念除世贪忧。随内外法住循法观。炽然精进正知具念除世贪忧</p>
<p>
	　　复次菩萨。于诸未生恶不善法为不生故。生欲策励发起精勤策心持心。于诸已生恶不善法为永断故。生欲策励发起精勤策心持心。于未生善法为令生故。生欲策励发起精勤策心持心。于已生善法为令安住不忘。增广倍修满故。生欲策励发起精勤策心持心。复次菩萨。修欲等持断行成就神足依离依无染依灭回向舍。修勤等持断行成就神足依离依无染依灭回向舍。修心等持断行成就神足依离依无染依灭回向舍。修观等持断行成就神足依离依无染依灭回向舍。复次菩萨。修信根依离依无染依灭回向舍。修精进根依离依无染依灭回向舍。修念根依离依无染依灭回向舍。修定根依离依无染依灭回向舍。修慧根依离依无染依灭回向舍</p>
<p>
	　　复次菩萨。修信力依离依无染依灭回向舍。修精进力依离依无染依灭回向舍。修念力依离依无染依灭回向舍。修<a>定力</a>依离依无染依灭回向舍。修慧力依离依无染依灭回向舍。复次菩萨修念等觉支依离依无染依灭回向舍。修择法等觉支依离依无染依灭回向舍。修精进等觉支依离依无染依灭回向舍。修喜等觉支依离依无染依灭回向舍。修轻安等觉支依离依无染依灭回向舍。修定等觉支依离依无染依灭回向舍。修舍等觉支依离依无染依灭回向舍。复次菩萨修正见依离依无染依灭回向舍。修正念依离依无染依灭回向舍。修正思惟依离依无染依灭回向舍。修正语依离依无染依灭回向舍。修正业依离依无染依灭回向舍。修正命依离依无染依灭回向舍。修正精进依离依无染依灭回向舍。修正定依离依无染依灭回向舍。修正慧依离依无染依灭回向舍。菩萨修此菩提分法。但于一切诸有情界有悲恋故。引发本愿所扶持故。以大悲愍为先导故。成就大慈故。缘虑一切智者智故。引发佛刹诸庄严故。引发如来力无所畏不共佛法相好言音故。希求后后殊胜法故。随顺甚深解脱佛法所闻行故。观察广大方便善巧故。唯诸佛子。菩萨住此焰慧地时。所有微细身见等惑。谓我有情命者育者士夫。数取趣蕴界处执。所起动乱思惟伺察。护持摄受畜积着处。如是一切皆悉远离。所有一切不应作业。诸佛所诃杂染所引。如是一切皆悉舍离。所有应作能顺菩萨正行资粮。一切如来赞美之业皆悉受行。复次展转为菩萨道得圆满故。如如方便慧所引发。修诸道支如是如是。得滋润心柔和之忍。有堪能心引利乐心无杂染心。访求后后殊胜法心。希胜智心。能救一切世间之心。尊重随顺诸师长心。如所闻法而修行心。又善知恩善知报恩。其心调和共住安乐。质直柔软无稠林行无诳无慢。善顺语者右受教诲。菩萨如是安忍成就调伏成就寂灭成就。如是忍调寂灭成就思惟<a>现行</a>。能净上地诸业之时。获大精进无有休息。不杂染精进不退转精进。广大精进无边精进。炽然精进无等精进。无映夺精进。成熟一切有情精进。善分别道非道精进。又此菩萨善意乐界转更清净。增上意乐界不遗失。胜解明利善根得净。离世垢浊断诸疑惑。无疑之性现前具足证喜轻安。如来加持而得现前。无量心意乐皆悉成就。菩萨住此焰慧地中。以广大见及以愿力。现见多佛多百佛多千佛多百千佛多百千那庾多佛多俱胝佛多百俱胝佛多千俱胝佛多百千俱胝佛多百千俱胝那庾多佛。菩萨见是如来应供正等觉已。悉以广大增上意乐。恭敬尊重承事供养。奉施衣服饮食卧具病缘医药诸资生具。奉献菩萨诸妙乐具。于僧伽众而作恭敬。以此善根回向无上正等菩提。殷重奉事诸佛如来。于其佛所恭敬听法。闻已受持随分修行多分。于彼诸佛圣教净信出家。于此菩萨所有意乐增上意乐。胜解平等性转复清净。菩萨住此焰慧地已。复更无量百千俱胝那庾多劫。此之意乐胜解平等清净而住。所有善根转复炽然转更明净。唯诸佛子如巧金师。以所炼金作庄严具。非余未作庄严具金之所映夺。唯诸佛子菩萨安住焰慧地中亦复如是。所有善根非余安住下地菩萨。所有善根而能映夺。又诸佛子如摩尼宝。清净光轮。所放光明。非余宝珠所能映夺。所放光明一切世间<a>风水</a>雨等不能断灭。唯诸佛子菩萨住此焰慧地时亦复如是。非余安住下地菩萨能所映夺。所有慧光一切魔怨。烦恼现行不能断灭。而此菩萨四摄事中同事偏多。十到彼岸中精进到彼岸而得增上。余到彼岸随力随分非不修行。唯诸佛子是名略说菩萨第四焰慧智地。菩萨住此第四地中。受生多作苏夜摩天王。有自在力善化有情。令其除灭萨迦邪见。能令有情安住正见。诸所作业或以布施或以爱语。或以利行或以同事。此等一切悉皆不离佛作意法作意。僧伽作意菩萨作意。菩萨行作意到彼岸作意。诸地作意佛力作意。无所畏作意佛不共法作意。乃至不离一切行相胜妙相应一切智智作意。复作愿言。我当一切诸有情中为首为胜为殊胜。为妙为微妙为上为无上。为导为将为帅。乃至愿得一切智智所依止处。若乐发起如是精进。由是精进一刹那顷瞬息须臾。能证俱胝诸三摩地见俱胝佛。彼佛加持皆能解了。能动俱胝世界。能往俱胝佛刹。能照俱胝世界。能成熟俱胝有情。能住寿俱胝劫。于前后际能入俱胝劫。能正思择俱胝法门。能示现俱胝身。身身皆能现俱胝菩萨眷属围绕。从此以上是诸菩萨有愿力者。由胜愿故。所有游戏或身或光明或神通。或眼或境界或音声或行。或庄严或胜解或所作。此等乃至尔所百千俱胝那庾多劫。不易可数。尔时金刚藏菩萨。欲重宣此义而说颂言</p>
<p>
	　　菩萨已净第三地次观有情世法界</p>
<p>
	　　空识欲色无色界胜大意乐能趣入</p>
<p>
	　　菩萨才登焰慧地长如来家永不退</p>
<p>
	　　于佛法僧信不坏观法生灭无生起</p>
<p>
	　　观世成坏业有生生死涅槃刹等业</p>
<p>
	　　观前后际无性尽如是修行长佛家</p>
<p>
	　　得是法已增慈愍转更勤修四念住</p>
<p>
	　　身受心法内外观世间贪爱皆除遣</p>
<p>
	　　菩萨修治四正断恶法除灭善增长</p>
<p>
	　　善修神足及根力七等觉支八圣道</p>
<p>
	　　为度有情修觉分本愿扶持慈悲首</p>
<p>
	　　求一切智严佛土亦缘如来十种力</p>
<p>
	　　四无所畏不共法殊特相好深美音</p>
<p>
	　　亦求妙道解脱处寻大方便修觉分</p>
<p>
	　　身见为首六十二我及我所无量种</p>
<p>
	　　蕴界处等诸取着第四地中悉远离</p>
<p>
	　　如来所诃烦恼杂无义之业皆舍离</p>
<p>
	　　诸佛所赞清净业为度有情无不作</p>
<p>
	　　菩萨勤修不<a>懈怠</a>即得十心皆具足</p>
<p>
	　　专求佛道无厌倦希受灌顶度有情</p>
<p>
	　　恭敬尊德修法行知恩易悔无愠暴</p>
<p>
	　　舍慢离谄心调柔转更精勤不退转</p>
<p>
	　　又其意乐界清净增上意乐永不失</p>
<p>
	　　胜解决定善根增疑网垢浊悉永离</p>
<p>
	　　无疑现前得喜安蒙佛加持无量志</p>
<p>
	　　菩萨住此焰慧地供那庾多无量佛</p>
<p>
	　　听闻正法亦出家不可映夺如金饰</p>
<p>
	　　菩萨住此具功德以智方便修行道</p>
<p>
	　　不为众魔心退转譬如妙宝无能坏</p>
<p>
	　　多作夜摩天中王于法自在众所尊</p>
<p>
	　　普化众生除恶见专求佛智修善业</p>
<p>
	　　菩萨勤加精进力获等持等俱胝数</p>
<p>
	　　若以愿智力所为过于此数无能算</p>
<p>
	　　如是菩萨第四地所行精进微妙道</p>
<p>
	　　功德义智共相应我为佛子已宣说</p>
		

	
	

		</div></div><hr><script charset='utf-8' src='../../js/footer.js'></script></body></html>