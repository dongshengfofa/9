<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 菩萨本生鬘论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 菩萨本生鬘论</center></div><div class='fo'><center>经文出处:来自无量光明网</center><br/><br>
			<p>
	　　<strong>第一卷 <a>菩萨</a>本生鬘论</strong></p>
<p>
	　　圣勇菩萨等造</p>
<p>
	　　宋朝散大夫试鸿胪少卿同译经梵才大师绍德慧询等奉诏译</p>
<p>
	　　稽首一切智妙湛<a>圆融</a>德</p>
<p>
	　　圣支分相貌无作同真际</p>
<p>
	　　我意静无诤忘称赞布施</p>
<p>
	　　以四大为本白净生无变</p>
<p>
	　　往昔于人中常修寂静行</p>
<p>
	　　以拘苏摩华合掌而奉散</p>
<p>
	　　远离诸<a>罪恶</a><a>解脱</a>诸烦恼</p>
<p>
	　　为人天爱敬演说无上道</p>
<p>
	　　由意寂静故获得清净法</p>
<p>
	　　<a>世间</a>相<a>常住</a>无尽无修作</p>
<p>
	　　彼世间众生闻相应功德</p>
<p>
	　　起决定信解住如来密藏</p>
<p>
	　　息连动迁变灭虚妄颠倒</p>
<p>
	　　彼胜智功能如灯常遍照</p>
<p>
	　　是诸有情类自性本无垢</p>
<p>
	　　依止佛<a>世尊</a>乐修真净业</p>
<p>
	　　谓闻三宝名及师长教诲</p>
<p>
	　　随顺善行学蠲除我慢意</p>
<p>
	　　往昔调御师勤修菩萨道</p>
<p>
	　　依布施爱语及利行同事</p>
<p>
	　　摄取于胜慧脱染污萦缚</p>
<p>
	　　利乐于有情增长诸白法</p>
<p>
	　　由施力<a>圆满</a>生梵天种族</p>
<p>
	　　唯增上净业而为其根本</p>
<p>
	　　若起于我慢及无胜慧力</p>
<p>
	　　于自种类中而生多慢类</p>
<p>
	　　于百千万种离生之喜乐</p>
<p>
	　　由颠倒取故彼则不能证</p>
<p>
	　　又彼寂静处福德最<a>殊胜</a></p>
<p>
	　　具广大色相非小因所得</p>
<p>
	　　唯舍家<a>出家</a>彼菩提萨埵</p>
<p>
	　　具足大智能能堪任荷负</p>
<p>
	　　彼于过去世久修<a>六度</a>行</p>
<p>
	　　已断除障染为出离后边</p>
<p>
	　　具广大慈心怜愍众生类</p>
<p>
	　　彼自性真实无别染污因</p>
<p>
	　　是时天帝释观察于世间</p>
<p>
	　　来验彼人行其心无倾动</p>
<p>
	　　而作如是言今此善男子</p>
<p>
	　　出现于世间最为殊胜者</p>
<p>
	　　于迁变无常心安固若是</p>
<p>
	　　以净妙饮食伸供养恭敬</p>
<p>
	　　诸天及世人咸皆获善利</p>
<p>
	　　忆念修净因契无相真智</p>
<p>
	　　如是<a>修行</a>者能治烦恼病</p>
<p>
	　　住清净学处质直而无伪</p>
<p>
	　　观察胜义谛离染无修作</p>
<p>
	　　启方便慈门施平等安乐</p>
<p>
	　　发生于胜解无邪命希求</p>
<p>
	　　弃背诸有为直跻于实际</p>
<p>
	　　成就清净道相应诸功德</p>
<p>
	　　于杂染因缘毕竟皆除断</p>
<p>
	　　常崇奉恭信如来秘密藏</p>
<p>
	　　离妄执分别息除于恚恼</p>
<p>
	　　随顺胜种族而生于染习</p>
<p>
	　　如影随其形如母生于子</p>
<p>
	　　菩萨悲愿力愍恤诸群生</p>
<p>
	　　勇猛捐自身不生忧苦想</p>
<p>
	　　我今以微善归命伸称赞</p>
<p>
	　　愿众圣冥加祈悉地成就</p>
<p>
	　　投身饲虎缘起第一</p>
<p>
	　　尔时世尊将诸大众。诣般遮罗大聚落所至一林中。谓阿难曰。汝于此间为我敷座。佛坐其上语诸<a>比丘</a>。汝等欲见我往昔时修行苦行<a>舍利</a>已不。白言。愿见。于时世尊以手按地六种震动。有七宝塔涌现其前。世尊即起作礼右旋。阿难汝可开此塔户。见七宝函珍奇间饰。阿难。汝可复开此函。见有舍利白如珂雪。汝可持此大士骨来。世尊受已令众谛观。而说颂曰</p>
<p>
	　　菩萨胜功德勤修六度行</p>
<p>
	　　勇猛求菩提大舍心无倦</p>
<p>
	　　汝等比丘咸伸礼敬。此之舍利乃是无量<a>戒定慧</a>香之所熏修。时会作礼叹未曾有。时阿难陀白言。世尊。如来大师出过<a>三界</a>。以何因缘礼此身骨。佛言。阿难。我因此故得至成佛。为报往恩故兹致礼。今为汝等断除疑惑说昔因缘。志心谛听。阿难。乃往过去无量世时。有一国王名曰大车。王有三子。摩诃波罗。摩诃提婆。摩诃萨埵。是时大王纵赏山谷。三子皆从。至大竹林于中憩息。次复前行见有一虎。产生七子已经七日。第一王子作如是言。七子围绕无暇寻食。饥渴所逼必啖其子。第二王子闻是说已。哀哉此虎将死不久。我有何能而济彼命。第三王子作是思念。我今此身于百千生虚弃败坏曾无少益。云何今日而不能舍。时诸王子作是议已。徘徊久之俱舍而去。萨埵王子便作是念。当使我身成大善业。于<a>生死</a>海作大舟航。若舍此者。则弃无量痈疽恶疾百千怖畏。是身唯有便利不净。筋骨连持。甚可厌患。是故我今应当弃舍。以求无上究竟<a>涅盘</a>。永离忧悲无常苦恼。百福庄严。成一切智。施诸众生无量法乐。是时王子兴大勇猛。以悲愿力增益其心。虑彼二兄共为留难。请先还宫。我当后至。尔时王子摩诃萨埵。遽入竹林。至其虎所。脱去衣服。置竹枝上。于彼虎前。委身而卧。菩萨慈忍。虎无能为。即上高山。投身于地。虎今羸弱。不能食我。即以干竹。刺颈出血。于时大地六种震动。如风激水。涌没不安。日无精明。如罗睺障。天雨众华及妙香末。缤纷乱坠遍满林中。<a>虚空</a>诸天咸共称赞。是时饿虎即舐颈血啖肉皆尽。唯留余骨。时二王子生大愁苦。共至虎所不能自持。投身骨上久乃得稣。悲泣懊恼渐舍而去。时王夫人寝高楼上。忽于梦中见不祥事。两乳被割牙齿堕落。得三鸽鶵一为鹰夺。夫人遂觉两乳流出。时有侍女闻外人言。求觅王子今犹未得。即入宫中白夫人知。闻已忧恼悲泪盈目。即至王所白言。大王。失我最小所爱之子。王闻是已悲哽而言。苦哉。今日失我爱子。慰喻夫人汝勿忧戚。吾今集诸大臣人民。即共出城分散寻觅。未久之顷。有一大臣。前白王言。闻王子在。其最小者。今犹未见。次第二臣来至王所。懊恼啼泣。即以王子舍身之事具白王知。王及夫人悲不自胜。共至菩萨舍身之地。见其遗骨随处交横。闷绝投地都无所知。以水遍洒而得惺悟。是时夫人头发蓬乱宛转于地。如鱼处陆。若牛失犊。及王二子悲哀号哭。共收菩萨遗身舍利。为作供养置宝塔中。阿难当知。此即是彼萨埵舍利。我于尔时。虽具烦恼贪瞋痴等。能于<a>地狱</a>饿鬼傍生恶趣之中。<a>随缘</a>救济令得出离。何况今时烦恼都尽无复余习。号<a>天人</a>师具一切智。而不能为一一众生于险难中代受众苦。佛告阿难。往昔王子摩诃萨埵。岂异人乎。今此会中我身是也。昔国王者今净饭父王是也。昔后妃者摩耶夫人是也。昔长子者<a>弥勒</a>是也。昔次子者文殊是也。昔彼虎者今姨母是也。七虎子者大目干连<a>舍利弗</a>五比丘是也。尔时世尊说是往昔因缘之时。无量阿僧祇人天大众。皆悉悲喜。同发阿耨多罗三藐三菩提心。先所涌出七宝妙塔。佛摄神力忽然不现</p>
<p>
	　　尸毗王救鸽命缘起第二</p>
<p>
	　　佛告诸比丘。我念往昔无量阿僧祇劫。阎浮提中有大国王。名曰尸毘。所都之城号提婆底。地唯沃壤人多丰乐。统领八万四千小国。后妃采女其数二万。太子五百。臣佐一万。王蕴慈行仁恕和平。爱念庶民犹如赤子。是时三十三天<a>帝释天</a>主。五衰相貌虑将退堕。彼有近臣毘首天子。见是事已白天主言。何故尊仪忽有愁色。帝释谓言。吾将逝矣。思念世间<a>佛法</a>已灭。诸大菩萨不复出现。我心不知何所归趣。时毗首天复白天主。今阎浮提有尸毗王。志固精进乐求佛道。当往归投必脱是难。天帝闻已审为实不。若是菩萨今当试之。乃遣毗首变为一鸽。我化作鹰。逐至王所。求彼救护可验其诚。毘首白言。今于菩萨正应供养。不宜加苦。无以难事而逼恼也。时天帝释而说偈曰</p>
<p>
	　　我本非恶意如火试真金</p>
<p>
	　　以此验菩萨知为真实不</p>
<p>
	　　说是偈已。毘首天子。化为一鸽。帝释作鹰。急逐于后。将为搏取。鸽甚惶怖。飞王腋下求藏避处。鹰立王前乃作人语。今此鸽者是我之食。我甚饥急。愿王见还。王曰。吾本誓愿当度一切。鸽来依投终不与汝。鹰言。大王。今者爱念一切。若断我食。命亦不济。王曰。若与余肉汝能食不。鹰言。唯新血肉我乃食之。王自念言。害一救一于理不然。唯以我身可能代彼。其余有命皆自保存。即取利刀自割股肉。持肉与鹰贸此鸽命。鹰言。王为施主。今以身肉。代于鸽者可称令足。王敕取称两头施盘。挂钩中央。使其均等。鸽之与肉。各置一处。股肉割尽鸽身尚低。以至臂胁身肉都无。比其鸽形轻犹未等。王自举身。欲上称盘。力不相接失足堕地。闷绝无觉。良久乃稣。以勇猛力自责其心。旷大劫来我为身累。循环六趣备萦万苦。未尝为福利及有情。今正是时何<a>懈怠</a>耶。尔时大王。作是念已。自强起立置身盘上。心生喜足。得未曾有。是时大地六种震动。诸天宫殿皆悉倾摇。<a>色界</a>诸天住空称赞。见此菩萨难行苦行。各各悲感泪下如雨。复雨天华而伸供养。时天帝等复还本形。住立王前作如是说。王修苦行功德难量。为希轮王释梵之位。于三界中欲何所作。王即答曰。我所愿者不须世间尊荣之报。以此善根誓求佛道。天帝复言。王今此身痛彻骨髓。宁有悔不。王曰。弗也。我观汝身甚大艰苦。自云无悔。以何表明王乃誓曰。我从举心迄至于此。无有少悔如毛发许。若我所求决定成佛真实不虚得如愿者。令吾肢体即当平复。作此誓已顷得如故。诸天世人赞言希有。<a>欢喜</a>踊跃不能自胜。佛告大众。往昔之时尸毗王者。岂异人乎。我身是也。时彼众会闻是语已。异口同音咸伸劝请。昔者世尊救度众行不惜躯命为求大法。法海已满。法幢已建。法鼓已击。法炬已然。机熟缘和正得其所。云何舍离一切众生欲入涅盘而不<a>说法</a>。时梵天王称赞如来。为求法故尝舍千头。佛受请已实时往趣波罗奈国<a>鹿野苑</a>中三转法轮同观<a>四谛</a>。三宝于是出现世间</p>
<p>
	　　如来分卫缘起第三</p>
<p>
	　　尔时世尊在摩竭国竹林精舍重阁讲堂。与阿难陀着衣持钵入城乞食。见有衰老夫妇二人。两目失明加复贫悴。唯有一子年始七岁。常出乞丐以赡其亲。或得新好果蓏饮食。先奉父母。有得硬涩残触之物。而自食之。是时阿难念此小儿。虽在幼年而行笃孝。勤意朝夕不失所须。佛分卫讫还归精舍。食毕洗足敷座而坐。为诸大众将演经法。阿难叉手前白佛言。适侍世尊入城分卫。见一小儿将盲父母。往来求乞承顺<a>孝养</a>。日以为常甚为难得。佛言。阿难。匪惟在家及出家者。皆以孝行而为其先。计其功德不可称量。所以者何。忆念过去无量劫时。我为童子亦年七岁。以<a>孝顺</a>心曾割身肉。以济父母危急之命。从是以来承此功德。常为天帝及作人王。直至成佛皆因此福。阿难白佛。愿闻往因活亲之命。其事云何。佛言。阿难。汝当谛听。吾今为汝分别说之。乃往古世。此阎浮提有一大国。名得叉尸罗。时彼国王名曰提婆。有十太子各领一国。其最小者名曰善住。国界康乐人民炽盛。时彼邻境有一恶王名曰罗睺。欲来侵掠。构其凶党举师相攻。时善住王兵力不如。乃奔父国避其祸难。王有爱子其名善生。方在髫龀不忍弃遗。将妇抱儿匆遽出境。一路七日得至家邦。一路荒僻经十四程。勉力而负七日之储。登途慞惶误涉迂道。方行半路已绝糇粮。累日饥羸相顾殆尽。王作是念事迫计穷。须弃一人可存二命。乃谕夫人携儿前进。引刃于后欲斫妇身。用活幼儿兼以自济。善生回顾见父举刀。急白王言。勿杀于母。宁割我肉以充其粮。未闻有儿食于母肉。勤诚泣谏母命获全。是时善生乃白王言。愿将身肉以救二亲。若割肉时勿令顿尽。渐可取食得延数程。若命绝者肉当臭烂。必为所弃于事无成。是时父母谓善生曰。今为罪行非予本心。何忍举刀亲割汝肉。于是王子先持利刀。自割身肉跪而奉之。王与夫人见是事已。悲啼懊恼久乃能食。经于数朝身肉都尽。未至他国饥急难堪。于骨节间复得少肉。赍之前途用接余命。时善住王及彼夫人。各以善言慰喻其子。聚首哀恋舍之遂行。尔时王子而作是念。我以身肉济活亲命。愿达乡国身安泰然。以此善根速获菩提。济度十方一切群品。使离众苦证真常乐。发是愿时三千世界六种震动。欲色诸天悉皆惊愕。即以天眼观于世间。乃见菩萨修是孝行。是诸天子于虚空中。合掌称赞泪堕如雨。时天帝释化作虎狼。试验菩萨欲来吞啖。王子自念。此诸猛兽今来食我。唯有余骨悉皆施之。以欢喜心不生悔恼。是时帝释还复本形。赞王子言。甚为希有。能以身肉济活二亲。如是<a>孝心</a>无能及也。汝须何愿今当说之。我唯志求无上佛道。天帝复言。我今视汝身肉都尽。疲苦难堪。得无悔恨于父母耶。王子答言。若我诚实心无悔恨。决定当来得成佛者。使我身肉倏然如故。作是誓已即得平复。时天帝释及诸天人。同声赞言。善哉善哉。佛告阿难。往昔之时善住王者。岂异人乎。今净饭父王是。王夫人者今摩耶夫人是。昔善生王子者则我身是也。</p>
		

	
	

		</div></div><hr><script charset='utf-8' src='../../js/footer.js'></script></body></html>