<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 生经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 生经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三卷&nbsp;生经</strong></p>
<p>
	　　西晋<a>三藏</a>竺法护译</p>
<p>
	　　佛说总持经第二十二</p>
<p>
	　　闻如是。一时<a>世尊</a>游于摩竭。在法闲居。佛之道树初成道时。与万<a>菩萨</a>俱。一切成就。<a>普贤菩萨</a>。行于无愿。其行无余。及空无菩萨。莲花藏菩萨。宝藏菩萨。行藏菩萨。妙曜菩萨。金刚藏菩萨。力士藏菩萨。无垢藏菩萨。调定藏菩萨。与一万菩萨俱。与一佛世界三千大千尘数菩萨俱。各各从异佛国。而来会此所。从方来化师子座。稽首佛足。在于佛前。坐师子座。于时此等菩萨大士。不计吾我。清净无瑕。各心念言。于此何因不可思议。诸佛世尊所有境界。无能称量。诸佛世尊。本之所愿。而有殊特。何因诸佛如来感动。何谓所为不可思议无罣碍行。云何世尊。无念无想。致此殊特。于时世尊。寻知此等诸菩萨心之所念。诸坐菩萨诸佛无处亦无不住。欲问如来诸佛威神一切光明。佛威神德。精进无逾。而得皆立。皆入诸佛诸总持法。广大圣觉。是等所入。殊特如此。无所罣碍。身之所入亦皆如此。诸佛眷属。弃捐诸瑕。诸佛之法。而不可获。而常安隐。于时莲<a>华藏</a>菩萨。入诸法所趣之心。无所罣碍。所念法门无诸弊碍。诸菩萨行为普贤愿。合集等行。正住于愿。入诸<a>佛法</a>。见十方佛。加于大哀。度于无极。降伏众生。休息恶趣。一切菩萨。诸三昧定。睹了本际。诸佛之慧。所行无尽。莫不归伏。趣诸道慧。皆照总持分别诸度莲花之藏。其诸菩萨。承佛圣旨。各自说言。诸佛尽听。诸佛世尊。所行无量。极大变化。随其本相。晓了诸法。一切皆知。诸佛超异。都无阴盖。诸佛世尊。普逮法界。入于法界。诸佛世界。有无处所无所罣碍。何为十。在兜术天。现尽<a>寿命</a>。忽没无能禁制。亦无有处。入母腹中。十月而生。又弃捐家。而乐出外。心常欣悦。坐佛树下。积累一切诸佛之法。一时之顷。普诸佛土示现。如来感动瑞应。常转法轮。悉殖德本。分别解说。当得佛时。具成菩萨。而以法成。诸佛世尊。永无住处。在在智能。而建立之。是为佛子。无有处所。亦无所住。复次佛子。诸世尊有十教目。何等十。<a>教化</a>一切。诸度无极。皆除一切诸无智法。常修大哀。有十种力。普转法轮。教化群黎。禁制众生。成平等觉。开通萌类。令无所住。于此无行相法自归。已得寂然。亦教他人至觉灭度。是为十。复次佛子。复有十事。疾见如来。何等十。适见诸佛。则睹众生。便弃一切。诸所归趣。取要言之。速疾具足福德眷属。速受诸德之本。即得清净。无所短乏。便除狐疑。适见诸佛。为众生等。示于大乘。令无所畏。寻得成就。为不退转。适得逮见诸佛世尊。疾求分别众生之源。而开度之。便逮度世净众生根。适得逮见诸佛世尊。便无弊碍。是为十。佛说如是。诸菩萨闻经<a>欢喜</a></p>
<p>
	　　佛说所欣释经第二十三</p>
<p>
	　　闻如是。一时佛游舍卫祇树给孤独园。与大<a>比丘</a>众千二百五十人俱。所欣释子。多所游至。出入无节。所诣门族。不可称计。或晨或冥。或早入冥出。于时阿难．优陀．薄拘卢等。合会一处。谓所欣释子曰。贤者何为而多行来。不知时节。何不时出时入。所诣之处。不自节量。所欣释子。寻骂众贤。出粗犷辞。卿等无智。扰扰摇动。不能自安。喧呼恶口。卿等<a>懈怠</a>。不为众僧有所兴立。吾今出入。常为众僧。严办所当。卿等能任如是劳乎。为诸众僧。有所办耶。勿得谓吾多有事理。诸贤多务。甚于吾身。所欣释子。卿等且复有所合办。知何如吾办众僧事。时诸比丘。同共发意。彼时三人。言语柔软。威德殊妙。依本福行。多所获致。过逾于彼。所欣释子。钝愚男子以卒暴决。愚騃自用。强有所求。不得如志。有一异天。诣长者家。得满大罂若干供养。贤者阿难。诣他长者。以柔软辞。宿德坚强。为说经法。令其家人。欢喜踊跃。从得分卫。大获供养。随意所施。不强不求。时诸比丘往启佛。具说本末。佛告诸比丘。于此四人。不但今世诤功分卫。唯有一人。所获薄少。余人得多。阿难比丘。众人劝助。一切所安。往古久远不可计时。于他异土。时有四人。以为亲厚。相敛聚会。共止一处。时有猎师。射猎得鹿。欲来入城。各共议言。吾等设计。从其猎师。当索鹿肉。知谁获多。俱即发行。一人陈辞。出其[麸-夫+黄]言。而高自畜。咄卿男子。当惠我肉。欲得食之。第二人曰。唯兄施肉。令弟得食。第三人曰。仁者可爱。以肉相与。吾思食之。第四人曰。亲厚捐肉。唯见乞施。吾欲食之。俱共饥渴。时猎师察四人言辞。各随所言。以偈报曰</p>
<p>
	　　卿辞甚粗[麸-夫+黄]云何相与肉</p>
<p>
	　　其言如刺人但以角相施</p>
<p>
	　　复以偈报第二人曰</p>
<p>
	　　此人为善哉谓我以为兄</p>
<p>
	　　其辞如肢体便持一脚与</p>
<p>
	　　复次第三人以偈报曰</p>
<p>
	　　可爱敬施我而心怀慈哀</p>
<p>
	　　辞言如腹心便以心肝与</p>
<p>
	　　复次第四人以偈报曰</p>
<p>
	　　以我为亲厚其身得同契</p>
<p>
	　　此言快善哉以肉皆相施</p>
<p>
	　　于时猎师。随其所志言辞粗细。各与肉分。于时天颂曰</p>
<p>
	　　一切男子辞柔软归其身</p>
<p>
	　　是故莫粗言衰利不离身</p>
<p>
	　　尔时佛告诸比丘。第一粗辞则所欣释子。第二人者颰陀和黎。第三黑优陀。第四阿难也。天说偈者。则吾身。尔时相遇今亦如是。佛说如是。莫不欢喜</p>
<p>
	　　佛说国王五人经第二十四</p>
<p>
	　　闻如是。一时佛游舍卫祇树给孤独园。与大比丘众千二百五十人俱。尔时诸尊比丘。各发心言。贤者<a>舍利弗</a>。贤者阿那律。贤者阿难。输轮。及诸<a>弟子</a>五百之众。本俱一时弃家为道。无所贪慕。不志世荣。悉为<a>沙门</a>。时<a>舍利</a>弗。嗟叹智能最为第一。断众狐疑。和解斗诤。分别道义。无所不通。如冥中有炬火。多所照曜。时阿那律。嗟叹巧便。为众人匠。多所成就现若干术。令人喜悦。工巧第一。于时阿难。叹嗟端正色像第一。颜貌殊妙。见莫不欣。众人爱重。一切尊敬。叹为佛有三十二相。于时输轮。既勤修习。未曾有懈。嗟叹精进。<a>世间</a>无伦。又能入海。多所成办。如来世尊。现生释种。弃国捐王。得成佛道。端正无比。色像第一。如星中月。光明超日。体长丈六。三十二相。八十种好。其声八部。出万亿音。所讲<a>说法</a>。天龙鬼神。人物之类。各得开解。皆得其所。佛诸兄弟。伯叔之子。虽各自誉皆归命佛。以为弟子。佛之功德。不可称限。从无数百千亿劫。积累功德。自致得佛。为一切人示其道路。俱往诣佛。问其本末。谁为第一。我等聚会。各各自叹己之所长。佛告比丘。此诸人等。不但今世各自称誉常叹己身第一无双。前世亦然。生生所归。皆伏吾所。吾尊无极。所以者何。乃往过去无数久远世时。有一国王。名曰大船。国土广大。群僚大臣。普亦具足。其土丰熟。人民炽盛。王有五子。第一智能。第二工巧。第三端正。第四精进。第五福德。各自嗟叹己之所长。其智能者。嗟叹智能天下第一。以偈颂曰</p>
<p>
	　　智能最第一能决众狐疑</p>
<p>
	　　分别难解义和解久怨结</p>
<p>
	　　能以权方便令人得其所</p>
<p>
	　　众庶睹欢喜悉共等称誉</p>
<p>
	　　第二者。嗟叹工巧。以偈颂曰</p>
<p>
	　　工巧有技术多所能成就</p>
<p>
	　　机关作木人正能似人形</p>
<p>
	　　举动而屈伸观者莫不欣</p>
<p>
	　　皆共归遗之所技可依因</p>
<p>
	　　第三人。嗟叹端正以偈颂曰</p>
<p>
	　　端正最第一色像难比伦</p>
<p>
	　　众人观颜貌远近莫不闻</p>
<p>
	　　皆来尊敬之慎事普殷勤</p>
<p>
	　　家人奉若天如日出浮云</p>
<p>
	　　第四人。嗟叹精进。以偈颂曰</p>
<p>
	　　精进为第一精进入大海</p>
<p>
	　　能越诸患难多致珍宝财</p>
<p>
	　　勇猛多所能由是无所碍</p>
<p>
	　　家业皆成办亲里敬欣戴</p>
<p>
	　　第五人。嗟叹福德。以偈颂曰</p>
<p>
	　　福德为第一所在得自然</p>
<p>
	　　富乐无有极生生为<a>福田</a></p>
<p>
	　　福为天帝释梵天转轮王</p>
<p>
	　　亦得成佛道具足道法王</p>
<p>
	　　各各自说己之所长。各谓第一。无能决者。各自立意。不相为伏。转相谓言。吾等各当自试功德。现丈夫之相。远游诸国。诣他土地。尔乃别知殊异之德。谁为第一。时智能者。入他国土。推问其国。人民<a>善恶</a>。谷米贵贱。豪富下劣。闻其国中。有两长者。豪富难及。旧共亲亲。中共相失。众人构狡。斗使成怨。积有年岁无能和解者。其智能者设权方便。赍好馈遗百种饮食。诣长者门。求索奉现。长者即见。进其所赍馈遗之具。以其长者名。辞谢问讯。前者相失。以意不及。众人构狡。遂成怨结。积年违旷。不得言会。思一侍面叙其辛苦。故遣饮食馈遣之物。唯见纳受。无见讥责。亦无父怨母雠。故遣吾来。以相喻意。其长者闻。欣然大悦。吾欲和解。其日久矣。但无亲亲以相喻意。乃复辱信。枉屈相喻。诚非所望。同念厚意。便顺来旨。不敢违命。其智能者。解长者意。[火*霍]然无疑。辞出而退。诣第二长者。亦复如是。解喻其意。如前所言。便共克期。共会其处。聚合众人。和解仇怨。应时燕饮。作诸伎乐。共相娱乐。各各相问本末和解意。乃知此人以善权和解两怨令亲如故。各自念言。吾久相失。一国中人。不能和解。乃使此人远来相闻和解。其恩难量。非辞所尽。各出百千两金。而奉遗之。即持此宝。与诸兄弟。以偈颂曰</p>
<p>
	　　言辞所具足辩能造经典</p>
<p>
	　　正士能博闻安隐至究竟</p>
<p>
	　　观我以智能致此若干宝</p>
<p>
	　　衣食自具足并及布施人</p>
<p>
	　　时第二工巧者。转行至他国。应时国王。喜诸技术。即以材木。作机关木人。形貌端正。生人无异。衣服颜色。黠慧无比。能工歌舞。举动如人。辞言。我子生若干年。国中恭敬。多所馈遗。国王闻之。命使作技。王及夫人。升阁而观。作伎歌舞若干方便。跪拜进止。胜于生人。王及夫人。欢喜无量。便角[目*翕]眼。色视夫人。王遥见之。心怀忿怒。促敕侍者。斩其头来。何以[目*翕]眼视吾夫人。谓有恶意。色视不疑。其父啼泣。泪出五行。长跪请命。吾有一子。甚重爱之。坐起进退。以解忧思。愚意不及。有是失耳。假使杀者。我共当死。唯以加哀。原其罪亹。时王恚甚。不肯听之。复白王言。若不活者。愿自手杀。勿使余人。王便可之。则拔一肩榍。机关解落。碎散在地。王乃惊愕。吾身云何瞋于材木。此人工巧。天下无双。作此机关。三百六十节。胜于生人。即以赏赐亿万两金。即持金出。与诸兄弟。令饮食之。以偈颂曰</p>
<p>
	　　观此工巧者多所而成就</p>
<p>
	　　机关为木人过逾于生者</p>
<p>
	　　歌舞现伎乐令尊者欢喜</p>
<p>
	　　得赏若干宝谁为最第一</p>
<p>
	　　第三端正者。转诣他国。人民闻有端正者。从远方来。色像第一。世间希有。人民皆往奉迎。饮食百味。金银珍宝。用上遗之。其人作伎。众庶益悦。瞻戴光颜。如星中月。骄贵之女。多有财宝。众藏盈满。献致珍异无数亿宝。得此宝已。与诸兄弟。以偈颂曰</p>
<p>
	　　善哉色如花端正颜貌足</p>
<p>
	　　女人所尊敬又得常安隐</p>
<p>
	　　众人所观察犹如星中月</p>
<p>
	　　今致若干宝自食并施人</p>
<p>
	　　第四精进者。转诣他国。到一江边。见一栴檀树。随流来下。脱衣入水。泅截接取。国王家急求栴檀。即载送上。金得百万。所得之宝。不可称计。与诸兄弟。以偈颂曰</p>
<p>
	　　精进最第一勇猛能入海</p>
<p>
	　　致于众珍宝以给家亲属</p>
<p>
	　　赖我浮江水接得妙栴檀</p>
<p>
	　　致金若干数自食及施人</p>
<p>
	　　第五福德者。转诣大国。时天暑热。卧于树下。日时昳中。余树荫移。此人所卧。树荫不动。威神巍巍。端正姝好。犹如日月。彼国王薨。无有太子可嗣立者。众人议言。当求贤士以为国主。募人四出。选择国内可应立者。使者按行。见一树下。有此一人。于世希有。卧于树下。树荫不移。心自念言。此非凡人。应为国主。寻往遍启。国之大臣。具说本末。于时群臣即严威仪。导从骑乘。印绶冠帻。车驾衣服。则往奉迎。洗沐涂香。衣冠被服。佩带毕讫。皆拜谒称臣。升车入宫。南面立诏。国即太平。风雨时节。实时敕外。诏有四人。一者智能。二者工巧。三者端正。四者精进。召至中合。一时俱集。令住侍卫。时福德王。以偈颂曰</p>
<p>
	　　有福功德者得为天帝释</p>
<p>
	　　帝王转轮王亦得为梵王</p>
<p>
	　　智能及工巧端正并精进</p>
<p>
	　　皆诣福德门侍立为臣仆</p>
<p>
	　　时福德王。遂以高位。署诸兄弟。各令得所。佛告诸比丘。尔时智能者则舍利弗是。工巧者则阿那律是。端正者则阿难是。精进者则输轮是。福德王者。即吾身是。此等尔时各自称叹己之所长。以为第一。于今亦然。昔尔时世皆不如吾。而各自嗟叹。吾成佛道。<a>三界</a>之尊。今皆归吾。以为弟子。依佛得度。佛说如是。莫不欢喜</p>
<p>
	　　佛说蛊狐乌经第二十五</p>
<p>
	　　闻如是。一时佛游舍卫祇树给孤独园。与大比丘众千二百五十人俱。尔时佛告诸比丘。调达凶危。横见嗟叹者。不得其理。拘迦利比丘。嗟叹调达。调达亦复叹拘迦利比丘。其彼二人。横相嗟叹。无义无理。诸比丘闻。往白世尊。唯然大圣观拘迦利比丘。因依正典。缘法律教。以信<a>出家</a>。而为沙门。横叹调达。以非为是。不得义理。又彼调达。嗟叹拘迦利比丘。以非为是。以是为非。佛告诸比丘。今此辈愚騃之等。不但今世横相嗟叹以非为是以是为非。前世亦然。乃往过去久远世时。黄门命过。亲里即取弃樗树间。彼时蛊狐乌鸟。来食其肉。时共相嗟叹。树间乌为狐说偈曰</p>
<p>
	　　君体如师子其头如仙人</p>
<p>
	　　脂犹鹿中王善哉如好华</p>
<p>
	　　于时蛊狐。即树间。以偈赞曰</p>
<p>
	　　谁尊在树上其慧第一最</p>
<p>
	　　其明照十方如积紫磨金</p>
<p>
	　　于时乌。以偈报。颂曰</p>
<p>
	　　君则大师子欲见君故来</p>
<p>
	　　君脂如鹿王善哉得利义</p>
<p>
	　　蛊狐复以偈报。颂曰</p>
<p>
	　　诚信实相知俱相叹至诚</p>
<p>
	　　合积紫磨金所问服食此</p>
<p>
	　　尔时去彼不远。有大仙人。处于闲居。净修为道。闻狐及乌转共相誉。心自念言。彼等之类。横相咨嗟。彼言皆虚。无一诚实。以偈问曰</p>
<p>
	　　吾久见所兴至此俱两舌</p>
<p>
	　　自藏于树间俱食于人肉</p>
<p>
	　　于时乌瞋恚。以偈报仙人</p>
<p>
	　　师子及孔雀共食于禽肉</p>
<p>
	　　于彼髡灭头次第而求活</p>
<p>
	　　仙人以偈答曰</p>
<p>
	　　樗树臭下极一切鸟所恶</p>
<p>
	　　众鹿所依因弃死黄门身</p>
<p>
	　　汝辈下贱物俱来聚会此</p>
<p>
	　　食于黄门身自称为上人</p>
<p>
	　　佛告诸比丘。欲知尔时蛊狐者调达是。乌者拘迦利是。仙人者则菩萨是。尔时俱共相叹。以非为是。以是为非。于今亦然</p>
<p>
	　　佛说比丘疾病经第二十六</p>
<p>
	　　闻如是。一时佛游舍卫祇树给孤独园。与大比丘千二百五十人俱。时一比丘。疾病困笃。独自一身。无有等类。无有视者。亦无医药衣被饭食。不能起居。恶露自出。身卧其上。四向顾视。无来救济者。便自叹息。今日吾身。无救无护。时阿难见往白佛。唯然大圣。吾身今日。得未曾有。如来世尊。大慈大哀。有苦比丘。当念救济。吾乃往世无数劫时。救此比丘疾病之患。于今世亦然。乃往过去久远世时。于空闲处。多神仙五通学者。在彼独处。各各相劝。转相佐助。各各取果。以相给足。以作筹筭。设使疾病。转相瞻疗。时有摩纳学志。有所缓急。常驰走趣。有一学志。若有急缓疾病之厄。初不视瞻。时彼学志。有急缓时。无有救者。则自独立。无伴无侣。彼于异时。身得疾病。无疗瞻者。亦无持果授与食者。是时五通仙人见彼和上。见之如是。心自念言。此人孤独。无有救护。心愍念之。即往到其所。即问之曰。摩纳学志。卿强健时。颇有消息。问讯不宁。有亲厚朋友乎。即时报曰。无也。和上亦无亲友知识之厚。我之父母。家属亲里。去此大远。又问曰。此梵志。共顿一处。不与亲友结为知识耶。答曰。无也。和上答曰。不结亲友。无有知识。以何为人。卿见余人。展转相敬。展转相事。卿独不也。今日孤独。无救护。于时仙人。扶接摩纳。使之令坐。将诣自所顿处。劝之安心。将诣亲厚。而以疗治则颂偈曰</p>
<p>
	　　弃捐于妻子出家无所慕</p>
<p>
	　　卿和上为父等类则兄弟</p>
<p>
	　　顿与梵志俱而不相供视</p>
<p>
	　　得疾病困笃孤独无所依</p>
<p>
	　　察子见此已梵行为亲友</p>
<p>
	　　普行子恭敬展转相瞻视</p>
<p>
	　　时佛世尊。往诣比丘。而问之曰。今得疾病。有瞻视医药床卧具乎。白曰。孤独无瞻视者。无医无药。去家甚远。离于父母无有兄弟。亲里伴侣。无供侍者。世尊又问。卿强健时。颇瞻视问讯有疾者不。答曰。不也。世尊告曰。卿强健时。不瞻视人。不问讯疾病。谁当瞻视卿乎。善恶有对。罪福有报。恩生往反。义绝稀疏。佛为一切三界之救。救度五道。当舍卿耶。前世救卿。今亦当然。佛扶起之。欲以水洗。时天如伸臂顷。忽然来下。欲洗浴之。佛言拘翼。卿在天上香洁之中。安能救洗秽浊臭处。天帝释答曰。向者世尊说。此比丘本不瞻人。不视疾病。孤独无救。佛为十方一切之救。功德具足。无所乏少。尚瞻视之。况我罪福未断。而不兴福耶。时<a>佛手</a>洗。天帝水灌。还复卧之。饮其医药。实时除愈。为说经法。实时得道。世尊以偈而赞之曰</p>
<p>
	　　人当瞻疾病问讯诸危厄</p>
<p>
	　　善恶有<a>报应</a>如种果获实</p>
<p>
	　　世尊则为父经法以为母</p>
<p>
	　　同学者兄弟因是而得度</p>
<p>
	　　佛说如是。莫不欢喜。</p>
<p>
	　　佛说审裸形子经第二十七</p>
<p>
	　　闻如是。一时佛游舍卫祇树给孤独园。与大比丘众千二百五十人俱。尔时有国王。因梵志女而生一子。名曰至诚。外道异学。审裸形子。而为作子。其裸形子。智能聪明。有超异之慧。有所讲说。多所降伏。于诸经典无所不博。普为众人。共其国王。博达众谊。往诣世尊。其尼揵有四姐弟。因梵志生。敬乐异学。一名饕餐。二名兴贪。三名金诚。四名诚雪。时裸形子。遣诣佛所。欲试世尊。皆受法则悉知经谊。具来我说。尔时姐弟。各相谓言。吾等共诣沙门瞿昙所。试其举动。行步进止。取其长短。便共往诣。弃捐居家。悉为沙门。受具足戒。时佛世尊。以往世喻。而开化之。导示本原。诸根所从。功德之本。弃捐贡高。除其憍慢。皆得<a>罗汉</a>。时裸形子。问诸姐弟。所试云何。诸女则以无央数谊。嗟叹世尊。称誉经典法律之妙。不可胜限。时裸形子。不受女言。汝等以家事往欲试乱道。反为世尊所见摄取迷惑诳诈。譬如有人行入水中。洗去垢浊。令身净洁。反溺水死。汝等如是。欲往试佛坏其道意。视其举动。取其长短。反为瞿昙所见迷惑。没溺自失不得济己。譬如有人行入果树。欲采好果。反为禽兽虎狼所食。亡身不还。汝等如是。往试沙门瞿昙。取其法则举动长短。以来语吾。而反没溺。为所问瞿昙所惑。譬如蛇虺弊虫凶恶之人。尚可亲近。可信可乐。可致吉祥安隐之法。世尊瞿昙。求是功德安隐之谊。终不可得。诸女答曰。世尊<a>道德</a>去人四虺瑕秽之毒。令人安隐寂然。<a>虚空</a>尚可有瑕。如来世尊未曾有短。男女见之。莫不安隐。时为我等。说微妙谊。咨叹道称。我等欢喜。稽首归命。时比丘僧。具足启佛。唯然世尊。且观外学裸形子。有异语诽谤佛道。反讥诸女。汝等何故归命世尊。观其举动。当取长短而来语我。反为迷惑沉溺。其身不能自济。佛告诸比丘。裸形子遣四女人。欲来试佛取其长短世尊无瑕。何从取阙。佛寻开化。皆令得度。至无着证。乃往古久远世时。有一国王。名曰迦邻。与他国王。结为怨仇。欲往坏之。即遣四女。端正殊妙。姿颜无双。而往试之。取其长短。为内匿贼。诣阿脂王许。时阿脂王。有尊太后。端正殊好。无不尊敬。威神巍巍。殊德无量。无有瑕秽。柔和无[麸-夫+黄]名称远闻。安详柔和。迦邻王女。嗟叹阿脂王功德世之希有。名称远闻。八方上下。莫不宣扬。我等父王。讳为迦邻。故相遣来。以相给侍。奉在左右。我父王辞曰。其王德殊。微妙难及。无有瑕垢。安详不暴。忍辱无秽。与人语言。才辩殊异。闻名辄伏。我不受言。其国属阿脂王。为大国主。又国号曰虚空。王所止处。有一大臣。名曰细那。聪明智能。圣达难及。卒慧寻答。为王辅臣。时迦邻王。不随女言。弃诣大国细那土界。与大众俱。周匝围繞。王问傍臣。当奈之何。吾自开门而舍去。入此他门。傍臣对曰。无得恐惧。天王自安。譬如师子处于林间不畏树木。今住于此。亦复如是。城郭则安。得护无患。以偈颂曰</p>
<p>
	　　以自开其门反入此国界</p>
<p>
	　　阿兰之大土如师子林树</p>
<p>
	　　安护而得护自然无所畏</p>
<p>
	　　其欣踊国王可以长安隐</p>
<p>
	　　人健论谊。其言流溢。阿脂王闻其迦邻王。以财利故及其名称。发意所趣。则叹颂曰</p>
<p>
	　　此事大佳微妙难量</p>
<p>
	　　名德流布无有众恶</p>
<p>
	　　能堪住法将无于此</p>
<p>
	　　有所诳诈</p>
<p>
	　　又问曰。其此仙人。天帝之神。皆游迦邻国界。威神广大。彼闻我德。即当得胜。其迦邻王。便当破坏而自降伏。时阿脂王。心自念曰。彼诸仙人。终不妄语。诸仙人曰。吾当得胜。功德无量所说如此。诸臣报曰。唯然大王。仙人至诚。终不虚言。以偈颂曰</p>
<p>
	　　诸迦邻得胜缘是而降伏</p>
<p>
	　　阿脂王失计仙人说如是</p>
<p>
	　　善哉言质直所兴无所失</p>
<p>
	　　以何说此言自然有声音</p>
<p>
	　　天王当知之言至诚于斯</p>
<p>
	　　所行无放逸而当得胜法</p>
<p>
	　　又言阿脂王而当复得胜</p>
<p>
	　　此云何至诚更为我解说</p>
<p>
	　　大臣答曰。不曾闻乎。失圣仙人刚强难化。手执利剑。像貌可畏。丈夫男子以人民故。承其德本。而降伏之。不言自归。其阿脂王。为大丈夫。方便校计。亦复如是。又其眷属。和顺承教。无有异心。志不离别。所作无上。威德巍巍。假使阿脂王不得胜者。今愿天王。目自睹之。以王勇猛。计策方便。权[捐-口+(口/└)]难及。终不破坏。设不相信。且自目见。以偈颂曰</p>
<p>
	　　方策尊雄计知时强精进</p>
<p>
	　　勇猛有权略察此则知胜</p>
<p>
	　　阿脂名德忍开化诸瞋恚</p>
<p>
	　　阿脂王堪任迦邻焉得胜</p>
<p>
	　　时王不用言。兴师起兵。往诣阿脂国。其欣踊兵。大臣辅佐。聪明智能。勇猛精进。以无上心。和不离别。又阿脂王。身自勇健。其力圣强。应时得胜迦邻王。迦邻王伏。自归谒拜。生捕收摄。寻便放之。于是天帝释以偈颂曰</p>
<p>
	　　贤圣叹忍辱开化诸瞋恚</p>
<p>
	　　降伏迦邻王阿脂王独胜</p>
<p>
	　　佛告诸比丘。欲知尔时迦邻王者审裸形子是。阿脂王者则我身是。欣踊大臣则舍利弗是。帝释者阿难是。尔时相随。以为伴党。义理相化。上下相承。今亦如是。佛说如是。莫不欢喜</p>
<p>
	　　佛说腹使经第二十八</p>
<p>
	　　闻如是。一时佛游舍卫祇树给孤独园。与大比丘众千二百五十人俱。尔时其国米谷踊贵。人民饥饿。佛诸比丘。各欲散去流游诸国以为岁节。贤者阿难。博闻多智。于法无厌。辩才无碍。佛所说经。为无数人。护受经典。精进难及。心自念言。假使世尊。诣于余国。而造岁节。处于他域。无央数人。失其德本。坐具无所乏少。假使如来。止此舍卫。而为岁节。多所安隐。为成德本。于时世尊。愍伤群黎。欲救护之。入舍卫城。波斯匿王。傍臣人民。往诣国王。阿难自往。说此本末。王波斯匿闻阿难言。请佛三月及比丘众。若干种馔。饮食具足。病瘦给药。一切所安。随其所乐。如是三月。无所乏少。佛比丘众。舍卫岁节。时诸比丘。心自念言。贤者阿难。功德难及。得未曾有。行权知时。晓了谊理。劝化国王波斯匿。供养世尊及比丘众。岁节三月皆令安隐。令比丘众九十日中无有忧虑。一切施安所供无乏。令比丘众各自安隐。不复游驰至于他国。时佛彻听闻诸比丘共议此事。寻即往到比丘众所。汝等向者何所讲论。诸比丘众。具足本末。启白如来。佛告比丘。贤者阿难。非但今世行权知时。前世亦然。行权方便。乃去往古久远世时。波罗奈国。时有王名梵达。王有大德。名称远闻。时国饥馑。米谷踊贵。人民饥饿。乞者众多。无以可供。王喜施与。四面来乞。集如浮云。十方皆至。随力所任而供给之。布施如是无有休息。谷米遂贵。天转旱酷。不复降雨。所种不收。人民饥困。乞者日滋。诣王宫门。仓廪虚竭。时诸臣吏。各共议言。今此国王。敢来乞者。寻即施与。不能逆人。天旱不雨。乞者遂甚。米谷踊贵。仓库虚尽。将欲坏国。时诸大臣。欲救护国。往诣王所。具足为王启说此议。王所施与。今可省息。于法可依。须后丰有。尔乃复施。王告之曰。吾所施与。不能懈止。寡人有令。志愿布施。焉违本心。又来乞者。何忍逆之。其不来者。乃无所施。时诸群臣。各共谊言。吾等于宜当共作计。令诸穷士不得来乞。尔乃断耳。于时王施未曾懈废。心自愿言。令诸仓谷。莫使消减。时诸法明吏。告敕四远。不得令往从王乞丐。敢有乞者。皆受诛罚。弃命都市。四远乞者。来诣其国。闻此急教。不敢行乞。不得见王。愁忧懊恼。问诸大臣。审有是命。又问父母。实有急教。不得乞乎。答曰有之。不得行乞。乞者又问。假令远方有诸使吏。东西南北。皆足廪价谷粮饮食。今此臣吏。独欲饮食。故出恶教。敕诸四远。诸贫穷乞士。不得诣门从王乞丐。假使乞者罪皆应死。唯远方使。得见仓库。展转传语。众人皆知诸臣所建非王所为。有一梵志。饥穷经日。欲行乞丐。以救其命。遍行求索。给足妻子。假使谷贱。乞丐易得。所获无量。设谷饥贵。乞丐难获。驰走乞丐。无所不至。纔得活命。心怀忧悴。不可复言。其妇于时谓梵志言。汝遭勤苦。乞丐遇患。无所不至。而不能得。何不诣王从其乞丐。本闻国王。敢有乞者。不逆人意。梵志答妇。汝不闻耶。国王有令。不得令人诣王乞丐。唯远方使。乃得进见。给其廪价。余人乞者。皆当见斩。梵志答妇。我身今日。欲得求安。反见危害。既依仰他。复见毁辱。其妇答曰。如诸臣吏。告敕四远。唯远使得前。不听余人。卿自应言。从远使来。欲见大王。食乃得度。于时梵志。即受妇言。执杖奉使。着奉使冠。诣王宫门。门吏曰。子所从来。答曰。从远使来。门吏白王。启其本末。实时现之。子所从来。今十六国。谷米饥贵。各自守界。何从自到。从何国来。吏具问是已。梵志答曰。闻服王德故被使来。吏又问曰。于是国界。见彼国耶。聚落墟聚。足可达知。假使为己。唯愿天王。独为已者。所求易得。欲见大王。故来求见。门吏问之。其对如是。王曰现之。梵志即入。王问之曰。为谁使来。梵志对曰。求不恐惧。唯见听许。乃敢启王说所使来。王告之曰。便具自说原除恐惧。王又问言。与谁为使。梵志启曰。大王欲知之。我腹使来。于时梵志。即说颂曰</p>
<p>
	　　众人求财利或遇诸怨贼</p>
<p>
	　　我为腹使来国主唯愿恕</p>
<p>
	　　谁为最尊势谁其第一先</p>
<p>
	　　我实为腹使大王勿罪责</p>
<p>
	　　诸佛及缘觉声闻圣弟子</p>
<p>
	　　舍置寂然处入城落聚乞</p>
<p>
	　　穷厄无所依生身遭苦患</p>
<p>
	　　今我为腹使唯人尊见恕</p>
<p>
	　　于时王愍伤之。则以偈报梵志曰</p>
<p>
	　　梵志当施卿赤牸牛千头</p>
<p>
	　　乃与犊子俱焉得不惠使</p>
<p>
	　　吾为诸使者给与所饥乏</p>
<p>
	　　为使者作使加施无恐惧</p>
<p>
	　　佛告诸比丘。欲知尔时梵志者阿难是也。梵达王者波斯匿王是。尔时阿难。开化令悦。戴仰无量。于是阿难。今世在国。复化波斯匿王。谷米饥馑。供养世尊及比丘众。三月之中无所乏少。是故比丘。当学善言柔和之辞。当作巧辞方便之语。是诸<a>佛教</a>。佛说如是。莫不欢喜</p>
<p>
	　　佛说弟子过命经第二十九</p>
<p>
	　　闻如是。一时佛游舍卫祇树给孤独园。与大比丘众千二百五十人俱。尔时异比丘有弟子。志性温雅。功德殊异。意行仁贤。至诚安隐。身常侍从宿卫和上。恭顺良谨。精进难及。顺从法教。不违师命。于时短命。宿世所钟。其寿薄少。幼小亡没。即生天上。在忉利宫。适生天上。则观天上不久坚固。但睹大火。吾本所志。不得如意。不至究竟。与善师友不能相守。今舍善师反随恶友。于是违远至尊和上。及阿夷梨。众诸等类。修梵<a>行者</a>。四辈弟子。比丘<a>比丘尼</a>。清信士清信女。有佛世尊。普一切智。其慧遍见。号曰如来至真等正觉。今悉违远大圣世尊。和上师友及诸同学。无央数劫百千之数。难值难见。兴于世间。不可得遇。讲说经典。深妙优奥难限。未曾所念。口不发言。而为安隐。皆开化之。分别智能。说诸缘起。各各解了。我从有因。无央数劫。所未闻见。悉为解决。吾本遭遇和上可值此经典法律。弃家为道。得作沙门。不至超异。如是等类。所当兴立。不得究竟。今反当为放逸行乎。今吾宁可先诣世尊谘受经义。则自晓责。感伤己身。即以其夜。威神光光。明彻远照。往诣世尊。稽首足下。却住一面。佛见其心真正乐道。纯淑在法。为说<a>四谛</a>苦集尽道。即见四谛。于是世尊。如其本根。而为分别。得至果证。欢喜踊跃。受其严戒。稽首佛足。右三繞已。忽然不现。于时和上。心念弟子功德性行。愁忧感结。泣涕雨泪。不能自解。等类谏喻。不能究思。于时比丘。往启世尊。世尊告曰。呼比丘来问之。比丘何为忧恼。不能自解。比丘白曰。弟子终没。佛言。何故愁忧不能自解。比丘白曰。唯然世尊。我彼弟子。甚大良谨。仁贤温雅。名德难量。未有究竟。而中夭没。以故忧悒。不能自宽。佛告比丘。勿复愁忧。所以者何。卿之弟子。已至究竟。得生天上。今日夜半。至于佛所。威神巍巍。光明远照。稽首足下。却住一面。吾为天子。讲说经法。具足广普分别圣谛。于是天子。即于座上。成至圣法。佛为比丘。说此本末。实时欢喜。除其愁忧。不复涕泣</p>
<p>
	　　于时世尊。教彼比丘。除忧恼患。时诸比丘。各心念言。得未曾有。大圣世尊。以无上药。疗此比丘忧恼之患。于彼弟子。疾病命过。愁忧懊恼。无能解者。见佛世尊。众患皆除。真为如来至真等正觉。于亿千劫。歌颂佛德。不可穷尽。佛时遥闻诸比丘众共议此事。佛即往诣告诸比丘。向者共会为何所论。比丘白佛。唯然世尊。向者共会叹佛功德。圣尊无量。度诸未度。济诸未脱。灭诸未灭。疗治一切淫怒痴患。为无上医。常以法药。疗诸心病。向者蠲除比丘忧患。以是踊跃不能自胜。佛告诸比丘。如汝所云。今此比丘。见弟子终。愁忧感结。不能自解。独佛世尊。前世<a>宿命</a>。亦复如是。乃去往古久远世时。有异闲居。一象生子。堕地未久。其母终亡。去彼不远。仙人所处。有上威神功德具足。志怀大哀。遥见象子。其母命终。纔能举足。东西游佯。不能自活。实时扶将。诣所止顿。饮之以水。采果饲之。彼时象子。仁和贤善。功德殊妙。乐于义理。冀得安隐。无有忧患。除诸众恼。于时仙人。卧起同处。身形转长。衣毛鲜泽。则以水浆。供养仙人。其好果蓏。然后自食。往反殷勤。奉侍不懈。彼时仙人。愍哀象子。观其<a>德行</a>。爱之如子。视之无厌。敬之无极</p>
<p>
	　　时天帝释则时发念。今此仙人志在象子。猗念无厌。今我宁可别令愁戚。时天帝释。示现试之。化使象子忽然死地而血流离。仙人见之。象子死亡。忧愁叵言。涕泣横流。不能自解。余仙人闻。来谏晓之不能除忧。不复食饮。时天帝释。自以其身。住在虚空。即为仙人。而说偈曰</p>
<p>
	　　仁者以弃家至此无眷属</p>
<p>
	　　诸仙人之法忧死非善哉</p>
<p>
	　　假使悲涕泣能令死者生</p>
<p>
	　　皆当聚悯泣假啼哭不活</p>
<p>
	　　已习共顿止而与象子俱</p>
<p>
	　　则有愍恩情不得不愁忧</p>
<p>
	　　死人哭于死其有啼哭者</p>
<p>
	　　明智不怀忧仙人慧何啼</p>
<p>
	　　时天帝释。令其仙人怀忧恼已。即令象子使活如故。于时仙人见象子活。寻大踊跃。不能自胜不复愁忧。时天帝释。即寻为仙人。而说颂曰</p>
<p>
	　　以拔卿忧恼心所怀愁戚</p>
<p>
	　　于今仁无患而除子忧戚</p>
<p>
	　　令人离愁恼及一切亲属</p>
<p>
	　　如卿今日欢见象子起放</p>
<p>
	　　时天帝释以偈颂曰</p>
<p>
	　　吾愍伤卿故欲除诸忧戚</p>
<p>
	　　故兴此因缘增益于尘劳</p>
<p>
	　　明者晓了斯恩爱生苦患</p>
<p>
	　　则察其内外无得兴变化</p>
<p>
	　　佛告诸比丘。欲知尔时仙人者则今此和上是。时象子者死弟子是也。天帝释者则我身也。尔时相遇。今亦如此。佛说如是。莫不欢喜。</p>
		

	
	

		</div></div><hr><script charset='utf-8' src='../../js/footer.js'></script></body></html>