<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说猘狗经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说猘狗经</center></div><div class='fo'><center>经文出处:来自无量光明网</center><br/><br>
			<p><strong>　　佛说猘狗经</strong></p>
<p>　　吴月支国<a>居士</a>支谦译</p>
<p>　　佛在罗阅祇。耆阇崛山中。月十五日说戒。时阿难长跪白佛言。今佛为一切。救开化五道童曚盲冥者。使脱恶道。佛般泥洹后留<a>舍利</a>十二部经。于<a>世间</a>当令诸<a>弟子</a>持佛威神。传<a>佛经</a>戒开度人民。授其戒法。使人供养。是为如佛无异。佛言。若有人。从我弟子<a>受戒</a>。而有还嫉妒其师者。是人当从恶道中来。阿难问佛。何谓恶道。佛语阿难。过去佛时。有猘狗还啮其主。前佛慈哀。咒愿猘狗。猘狗见佛威神即<a>欢喜</a>。是狗今在泥犁中罪未毕。佛般泥洹后。罪毕用前欢喜故。更生入人道中。从我弟子受戒。正当从作猘狗时主受戒。狗有宿识故。还啮大家。佛言。若有人。从师受戒。还诽谤说师恶者言非我<a>行者</a>如是为如猘狗还啮其主。诽谤道师恶者。<a>宿命</a>本是狗也。阿难问佛。狗罪毕入人道。何以故。复还啮故大家耶。佛语阿难。是狗得入人道。持佛戒法。有所教授。贪利供养。愚痴不解。便行谤说师故。堕五逆恶处。佛语阿难。谛听佛当具为汝说之。阿难言。诺受教。佛言。有人持<a>佛法</a>戒行。教人事佛。令入泥犁中者。阿难惊起。长跪问佛。云何教人当令得佛道。何故更入泥犁中。佛语阿难。汝信佛语不。阿难言。信佛语。佛言。汝信佛语。何故闻人受戒当入泥犁中。惊为若人不入泥犁。佛语为妄。阿难更起作礼头面着地。绕佛三匝。还接佛足。长跪问佛。阿难不解。未知人根。愿佛解之。教人入泥犁意。佛语阿难。后末世时。有弟子作师惰懒。不能勤学。无有智能。贪秽欲。得人供养。钱财谷帛。持用自活。不精佛法。阿谀随人。见人贪杀。不与杀戒。见人嗜酒。不断酒。多少可饮。人行授人戒法言。多少当得钱物作福。但欲得人物。是为卖戒。令人方更有慢不精戒者。便犯众粗<a>杀生</a>。如是教者。持人着泥犁中。用负佛明教故。令护佛道神得其短。便为恶鬼所病罪重。或能至死偿罪。即入泥犁中。阿难问佛。新发意者。偶值恶师。不晓了。谓法当尔。至使信受其言。愚痴不解故。阿难问佛。更见明师。为可复重受戒不。佛语阿难。于我法中。旷大极可得悔更自湔洗。初发意时。心常曚冥。为恶师所误。实自不知。更行受戒。始为入法。不知不晓时。非<a>佛弟子</a>。是为世间小善人耳。无大功德。阿难闻佛所说。欢喜作礼</p>
		</div>
		
		
		</div></div><hr><script charset='utf-8' src='../../js/footer.js'></script></body></html>