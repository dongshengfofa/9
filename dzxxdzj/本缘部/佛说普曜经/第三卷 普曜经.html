<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 普曜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 普曜经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三卷 普曜经</strong></p>
<p>
	　　西晋月氏<a>三藏</a>竺法护译</p>
<p>
	　　入天祠品第六</p>
<p>
	　　佛告<a>比丘</a>。<a>菩萨</a>适生。当尔之时。君子梵志长者。二万妇生。二亲欢悦。皆奉菩萨给使左右</p>
<p>
	　　尔时白净王。供给菩萨。二万婇女走使所当。诸家亲族二万婇女贡上菩萨。大臣百官复有婇女二万。奉上菩萨。尊豪诸释咸共集会。来至王所。前启白言。王当知之。宜将太子至于天祠。王然可之。皆敕城内扫除衢路。四僥诸道诸曲里巷。莫有不净不吉之事。瓦石沟坑不净之地。病疾盲聋勿有恶声。散华<a>烧香</a>选吉祥音。悬幡缯盖。庄严门户。王还入后宫。以告大爱道。拥护太子将诣天祠。太子在座实时微笑。面目喜悦。颁宣此言。吾身和安。何缘相将欲诣天祠。太子沐浴。重加大笑。即说偈言</p>
<p>
	　　初生动三千释梵须伦神</p>
<p>
	　　日月息天王来稽头面礼</p>
<p>
	　　何有天过是将吾到其所</p>
<p>
	　　超天天中天天无比况胜</p>
<p>
	　　随俗来现此现瑞人<a>欢喜</a></p>
<p>
	　　若干种奉养过圣天中天</p>
<p>
	　　佛告比丘。于时严饰诸吉祥业长者梵志。诸郡县邑尊者<a>居士</a>。妻息侍从大臣散王。门吏令吏亲族知识。散华烧香乘象马车国王侍臣俱将太子往入天祠。适入天祠。因住祠上。诸天形像无有想念。日月诸天。息意天王释梵四王。各舍本位寻时来下。五体投地礼菩萨足。诸<a>天人</a>民百千之众。嘿然叹咤称扬洪音。叹未曾有欢喜踊跃。天地大动天雨众华。百千伎乐不鼓自鸣。诸天形像现其本身。礼菩萨足则在前住于是颂曰</p>
<p>
	　　须弥比芥子过天龙王变</p>
<p>
	　　日月礼萤耶慧德岂礼敬</p>
<p>
	　　三千界自归芥子比须弥</p>
<p>
	　　牛迹比大海上尊喻日月</p>
<p>
	　　若能礼其尊功德不可计</p>
<p>
	　　各各得安隐德丰无限量</p>
<p>
	　　菩萨入天祠时。三万二千天子。见显威德。皆发无上正真道意。以是之故。将菩萨行入于天祠。时有梵志名曰火炎。于是其父与五百眷属围绕执七宝盖。贡白净王。口说此言。以供太子。王即受之。召五百释子。五百璎珞手脚头耳。臂着璎珞。沸宿实时来诣王所而谓王言。宜令太子沐浴澡洗乃着璎珞而供养之。王报之曰。我为太子亦作璎珞。太子着之。七十七日吾乃应义。过此夜已。其日月初有一游观。名离垢净。菩萨出观。其大爱道抱将来出。八万婇女来迎菩萨。稽首为礼。诸释一万人奉迎菩萨。五千梵志亦复奉迎。其诸释种作众璎珞。奉菩萨者。令菩萨着。适被在身。实时暗冥。菩萨威光令无有耀。犹如墨聚在紫金边。有一长者名曰离垢。服上好妙英住菩萨前。时白净王及诸释种。以偈赞曰</p>
<p>
	　　严三千世界遍布清净宝</p>
<p>
	　　皆为紫磨金不及此光明</p>
<p>
	　　虽有紫磨金不如一毛光</p>
<p>
	　　明耀消诸光在圣边如墨</p>
<p>
	　　以<a>道德</a>庄严璎珞奄无耀</p>
<p>
	　　日月明珠光释梵明不及</p>
<p>
	　　宿相好严身宝英安能胜</p>
<p>
	　　庄严莫如佛蔽严不及度</p>
<p>
	　　道严净安明适生严种姓</p>
<p>
	　　演光众欢喜长盖其种族</p>
<p>
	　　普曜经现书品第七</p>
<p>
	　　佛告比丘。尔时太子厥年七岁。兴显无数百千吉祥。一万童子。一万女子。一万车乘载若干种馔具足众宝。至迦夷国置四僥里。诸街曲头作众伎乐。在诸树间。庄严棚阁轩窗门牖。其诸婇女文饰璎珞。而处其上散华烧香。八千婇女净治道路。奉迎菩萨。诸天龙神及揵沓和。在<a>虚空</a>中各各异形。散华烧香垂珠幡彩。一切众释前后导从。白净王俱行迎菩萨。菩萨乘羊车将诣书师。适入书堂欲见其师。师名选友。时见威神光曜。不能堪任。即僻堕地。兜术天上有一天子名曰清净。即前牵手令从地起。置于座上。在大众前。说此偈言</p>
<p>
	　　现世释中生在俗学伎术</p>
<p>
	　　计挍及书疏无数劫已了</p>
<p>
	　　救众生故现博学示入师</p>
<p>
	　　度无数童子惠众入<a>甘露</a></p>
<p>
	　　度世解<a>四谛</a>了<a>报应</a>因缘</p>
<p>
	　　有成必灭尽况今此书堂</p>
<p>
	　　于三世最明天人第一尊</p>
<p>
	　　书堂化若干无数劫学斯</p>
<p>
	　　众生心多念真圣专知本</p>
<p>
	　　是色其无念立或化贪形</p>
<p>
	　　尔时菩萨与诸释童俱住。菩萨手执金笔栴檀书隶。众宝明珠成其书状。侍者送之。问师选友。今师何书而相教乎。其师答曰。以梵佉留而相教耳。无他异书。菩萨答曰。其异书者有六十四。今师何书正有二种。师问。其六十四书皆何所名。太子答曰</p>
<p>
	　　梵书(一)佉留书(二)佛迦罗书(三)安佉书(四)曼佉书(五)安求书(六)大秦书(七)护众书(八)取书(九)半书(十)久与书(十一)疾坚书(十二)陀比罗书(十三)夷狄塞书(十四)施与书(十五)康居书(十六)最上书(十七)陀罗书(十八)佉沙书(十九)秦书(二十)匈奴书(二十一)中间字书(二十二)维耆多书(二十三)富沙富书(二十四)天书(二十五)龙书鬼书(二十六)揵沓和书(二十七)真陀罗书(二十八)摩休勒书(二十九)阿须伦书(三十)迦留罗书(三十一)鹿轮书(三十二)言善书(三十三)天腹书(三十四)风书(三十五)降伏书(三十六)北方天下书(三十七)拘那尼天下书(三十八)东方天下书(三十九)举书(四十)下书(四十一)要书(四十二)坚固书(四十三)陀阿书(四十四)得昼书(四十五)厌举书(四十六)无与书(四十七)转数书(四十八)转眼书(四十九)闭句书(五十)上书(五十一)次近书(五十二)乃至书(五十三)度亲书(五十四)中御书(五十五)悉灭音书(五十六)电世界书(五十七)驰又书(五十八)善寂地书(五十九)观空书(六十)一切药书(六十一)善受书(六十二)摄取书(六十三)皆响书(六十四)</p>
<p>
	　　太子谓师。是六十四书。欲以何书而相教乎。时师选友欢然悦豫。弃捐自大。说是偈言</p>
<p>
	　　难及真净尊在世兴悲哀</p>
<p>
	　　悉学一切典现入书教中</p>
<p>
	　　咸宣诸书名吾不知本末</p>
<p>
	　　皆达此众书故复示入学</p>
<p>
	　　不敢观其顶惟睹人<a>礼拜</a></p>
<p>
	　　云何令大圣宣诸书众数</p>
<p>
	　　天中天过天诸天中最上</p>
<p>
	　　至尊无等伦在世不可喻</p>
<p>
	　　以是威神故严净用善权</p>
<p>
	　　谁能及清明皆度诸<a>世间</a></p>
<p>
	　　时一万童子。与菩萨俱在师所学。见菩萨威德建大圣慧。分别书字而宣之曰</p>
<p>
	　　其言无者。宣于无常苦空非我之音</p>
<p>
	　　其言欲者。出淫怒痴诸贪求音</p>
<p>
	　　其言究者。出悉本末真净之音</p>
<p>
	　　其言<a>行者</a>。出无数劫奉<a>修道</a>音</p>
<p>
	　　其言不者。出不随众离名色之音</p>
<p>
	　　其言乱者。出除浊源<a>生死</a>渊音</p>
<p>
	　　其言施者。出布施戒慧明正音</p>
<p>
	　　其言缚者。出解刑狱考治行音</p>
<p>
	　　其言烧者。出燋烧罪尘劳欲音</p>
<p>
	　　其言信者。出信精进定智能音</p>
<p>
	　　其言殊者。出超越圣无上道音</p>
<p>
	　　其言如者。出于如来无所坏音</p>
<p>
	　　其言寂者。出观寂然法惔怕音</p>
<p>
	　　其言没者。出消瞋厌诤讼之音</p>
<p>
	　　其言作者。出罪福报从行受音</p>
<p>
	　　其言智者。出一切智能无坏音</p>
<p>
	　　其言魔者。出降魔力及官属音</p>
<p>
	　　其言害者。出弃自大邪见之音</p>
<p>
	　　其言逝者。出于<a>正法</a>无愦乱音</p>
<p>
	　　其言止者。出世俗力<a>无畏</a>之音</p>
<p>
	　　其言生者。出度众苦老病死音</p>
<p>
	　　其言意者。出意坚强独步<a>三界</a>音</p>
<p>
	　　其言法者。以法等御救济周旋往反之音</p>
<p>
	　　其言叹者。出随所愿开化诸音</p>
<p>
	　　其言难者。出除八难罪殃之音</p>
<p>
	　　其言尽者。出于尽灭无所生音</p>
<p>
	　　其言处者。出消处所颠倒之音</p>
<p>
	　　其言慧者。出智能圣无罣碍音</p>
<p>
	　　其言是者。出归<a>善恶</a>殃福之音</p>
<p>
	　　其言有者。出诸所行三有之音</p>
<p>
	　　其言弃者。弃诸所趣吾我谄音</p>
<p>
	　　其言己者。出己所起善恶业音</p>
<p>
	　　其言我者出灭身垢爱欲之音</p>
<p>
	　　其言垢者。出诸嫉妒等善恶友称平等音</p>
<p>
	　　其言数者。出诸所数调无明音</p>
<p>
	　　其言处者。出处不处有齐限音</p>
<p>
	　　其言若者。度若干想众乱放逸寂希望音</p>
<p>
	　　其言果者。证诸果实无所住音</p>
<p>
	　　其言除者。出不贪己除五盖音</p>
<p>
	　　其言邪者。出邪疾患除忧恼音</p>
<p>
	　　其言慧者。出布施戒博闻之慧无<a>妄想</a>音</p>
<p>
	　　尔时菩萨为诸童子。一一分别字之本末演如是像法门诸音。在于书堂渐开化训诲。三万二千童子劝发无上正真道意。是故菩萨往诣书堂。示从师受</p>
<p>
	　　普曜经坐树下观犁品第八</p>
<p>
	　　尔时太子年遂长大。启其父王。与群臣俱行至村落。观耕犁者。见地新摘虫随土出。乌鸟寻啄。菩萨知之故复发问。问其犁曰。此何所设。答曰。种谷用税国王。菩萨叹嗟。乃以一夫令民忧扰。畏官鞭杖加罚之厄。心怀恐惧匆匆不安。人命甚短忧长无量。日月流迈。出息不报就于后世。天人终始。三恶苦患不可称载。五趣生死轮转无际。沉没不觉毒痛难喻。入山成道。乃度十方三界起灭危厄之患。观犁者已更入游观。时菩萨游独行无侣。经行其地。见阎浮树荫好茂盛。则在彼树荫凉下坐。一心禅思三昧正定。以为第一。时有外学五百神仙。飞行虚空从南至北。欲越藂树不能得过。定住不前。遥见菩萨。因共叹咏观身功勋。其德巍巍。犹如须弥大金刚山。如妙明珠安不可动。像阎罗王鬼揵沓和耶。今坐树下。心如虚空将是定坐。为何吉祥。傥令我等失神足乎。察见愍哀甚大光耀。明显灼灼。心自念言。为是神祇毗<a>沙门</a>天大<a>财富</a>者。若是天子上天帝释。日月之明转轮圣王也。时虚空天。即说颂曰</p>
<p>
	　　色胜息天王若是离怨天</p>
<p>
	　　若无量金刚是尊为丈夫</p>
<p>
	　　殊过诸天神其光如月满</p>
<p>
	　　在世为最上是者不可限</p>
<p>
	　　此德不可量为天揵沓和</p>
<p>
	　　功勋明光光增此亿载行</p>
<p>
	　　常退还神足将是世千眼</p>
<p>
	　　四方护天王须伦梵中尊</p>
<p>
	　　而执众吉祥此者能堪任</p>
<p>
	　　能坐如是前观之无等伦</p>
<p>
	　　尔时五百仙人闻虚空天所可叹咏。即下住地观见菩萨。神思坐定身不倾动。心不邪念。即大欢喜。察于菩萨功德巍巍不可限量。其德高远不可为喻。天人之尊未曾见闻。<a>宿命</a>余福今乃睹耳。以为欣庆。即说颂曰</p>
<p>
	　　世兴尘劳火得道灭众患</p>
<p>
	　　在世如须弥是能成道法</p>
<p>
	　　得胜除众色尊行难如海</p>
<p>
	　　得道染以慧靡不得蒙度</p>
<p>
	　　解身之系缚以逮成道法</p>
<p>
	　　悉当度脱之不见魔境界</p>
<p>
	　　时王群臣及大众人。各各驰走欲见太子今为所在。遥见诸臣逐之随后。见阎浮树下禅思定意</p>
<p>
	　　尔时日照树曲覆菩萨身。树木一切曲躬向阎浮树而稽首礼。菩萨不移。疾往启王。其光明相树不可蔽。曀日照树。倾覆太子身不能蔽相。时王闻之往诣其树。即见菩萨威神吉祥巍巍无量。时说偈言</p>
<p>
	　　如火在山顶如月在众星</p>
<p>
	　　见身树下禅威耀无不照</p>
<p>
	　　今复再稽首礼导师之足</p>
<p>
	　　其初生之时身自坐禅思</p>
<p>
	　　其身威神光明彻普遍照</p>
<p>
	　　若见莫不悦因是得济度</p>
<p>
	　　于是太子启王。我适行来在近游观。何以相追。王问何故尔行。答曰。诸臣欲除众尘诸妄思想。光明清净执于相好。坐禅三昧而不动摇。降伏诸魔暗蔽悉除。王曰。善哉善哉。初生瑞应终不虚妄。今皆现矣。十方蒙度</p>
<p>
	　　普曜经王为太子求妃品第九</p>
<p>
	　　佛告比丘。时白净王与其太子及诸释种。住于彼间。时诸力士释种长者启白净王。王欲知之。是诸梵志未得究竟。假使太子弃国捐王。成为如来乃得究竟。设不<a>出家</a>为转轮王治以正法。号曰法王。然有七宝。一曰金轮宝。二曰绀色马。三曰白象。四曰明月珠。五曰玉女妻。六曰主藏臣。七曰主兵臣。则有千子端正姝好。猛勇杰异一人当千。能伏怨敌。若作佛者圣王种断。唯有散王各各称号。白净王曰。且当观之。何所玉女宜应太子妃。五百诸释各自宣言。我当求之应太子妃。其白净王谓诸释等。今太子妃甚为难得。不知何女而可其意。皆共集会思议此事。以语太子。今当思惟。却之七日菩萨心念。吾不贪欲不宜处家。弃兜术来在此人间。心无所慕寂三昧定以权方便而试当之。勤亲道场以无盖哀。而劝助之。即说偈言</p>
<p>
	　　王种兴致敬火生长莲华</p>
<p>
	　　菩萨养有力亿载化甘露</p>
<p>
	　　不舍兴导味无畏德真成</p>
<p>
	　　我心所慕乐志无逸清净</p>
<p>
	　　菩萨本在欲善化悉见妻</p>
<p>
	　　不安乐爱欲弃害学功勋</p>
<p>
	　　尔时菩萨使上工师。立妙金像以书文字。假使女人德义形体面貌若斯。吾乃可之不用凡庶。如吾所说乃应娉耳。其色颜貌如紫磨金。内外相应身口不违。心净如空安徐光光。不以放逸希言屡中。慈心无害奉敬道义。沙门梵志布施持戒。乃为我求不嫉无厌。志性仁贤不失时节。质直无谄专敬夫主。不怀他意恒无放恣。不在妊身不卒怀子。捐高自大事夫如婢。不嗜酒。不贪味。不慕声。不愚冥。消无明根知法住<a>真谛</a>。不轻举。无有邪术。常怀惭耻。不恶口。不咒咀。常奉行法。身口意净言行相应。心如下使多修慈愍。不弄头首不在愚戆。无有恚恨在众犹安而不迷惑。所作业善。敬于亲友视如<a>世尊</a>。念彼如己。流长名称。众善普修。常奉恭恪。如是妻者尔乃可耳</p>
<p>
	　　尔时白净王闻菩萨言告古梵志。入迦夷卫遍周诸家。察好玉女谁有是德。君子长者工师细民。有如是比功勋备乎。若可太子乃可迎耳。所以者何。太子不好种姓唯乐德耳。于是颂曰</p>
<p>
	　　君子梵志种工师若细民</p>
<p>
	　　其有是德者乃可娉取耳</p>
<p>
	　　不喜好种姓太子为奇雅</p>
<p>
	　　有至诚功勋心乃乐如是</p>
<p>
	　　尔时梵志闻是偈教。周旋遍行迦维罗卫家家占之。适入一家睹一玉女。端政殊好如天玉女。容色第一净犹莲华。不长不短不白不黑。不肥不瘦正得女容。类玉女宝。于时其女礼古梵志。而问之曰。梵志何求。梵志答曰。其白净王生真太子。端政无比相三十二功德威神。自手书偈。形貌女相天人第一乃娉之耳。于时彼女。说此颂曰</p>
<p>
	　　梵志所宣偈显意所见色</p>
<p>
	　　梵志欲知之我悉有是德</p>
<p>
	　　宜应为我夫端正最难比</p>
<p>
	　　白太子此事勿与不肖会</p>
<p>
	　　梵志闻之。还诣王所宣之如是。天王省之将无宜也为太子妃。问曰谁女。梵志报曰。执杖释种家生。王自念言。太子形貌与世超异。面色清净傥不可意。使自择之。诣无忧堂皆集众女。使太子身自己察之。菩萨自察悦者眼向</p>
<p>
	　　尔时白净王。众宝奇珍作好讲堂。皆召罗卫上好妙女。会彼讲堂。佛语比丘。于时菩萨往到护堂。坐仁贤床。王遣使者。菩萨所视顾妙悦者即来告我。尔时菩萨会诸婇女。时释家女名曰俱夷。与诸婇女到菩萨所。却住一面谛视菩萨。目未曾眴。菩萨普察实时欣笑。执持宝英以遗俱夷。俱夷报曰。吾不贪慕众宝璎珞。当以功德自庄严身。太子还室叹未曾有。今此俱夷解世无常不贪世荣。时王使者。往诣王所启是本末。向者太子意趣释女俱夷。王闻是语。遣梵志往媒求此女。为太子妃。时执杖释种言。我等本性有艺术者。乃嫁与女。太子有术。明知射御手博书数礼乐六艺备悉。乃与女耳。梵志即还具启白王。王自念言。王以是法告于菩萨。菩萨启王。且止用是为求。王曰。何以言止。将无艺术乎。论其正法而言且止。太子报言。所可应者皆能为耳。王问菩萨。艺术云何。菩萨曰。此间宁有奇异妙术与我等乎。将来睹之。王实时笑能现术乎。菩萨曰。能请会一切诸释亲族。当共现术。王敕侍者。遍令国中撞钟击鼓。却后七日太子现术。诸有艺术皆来集会。诸释亲族七日之中。五百人会。艺术胜者以执杖释女而娉与之。戏射手博最第一者当得是女。皆出城门。于是调达手执牵象来入城门。见诸释集欲现其术。即以右手牵象头。左手持鼻扑捏杀之</p>
<p>
	　　于时难陀与诸等类。共出城门。见于大象当路而死。问谁杀乎。答曰。调达害之。实时牵移着于路侧。于时菩萨寻出城门。见此死象因往问曰。谁杀此象。侍者答曰。调达害之。菩萨复问。谁复移之着于路侧。答曰。仁贤难陀也。答曰。大佳。是象身大如是。臭烂普熏城内。即右手接掷置城外。去堑极远。时诸天人无数百千称扬洪音皆言快哉快哉。虚空诸天。而赞颂曰</p>
<p>
	　　手执大白象已死身至重</p>
<p>
	　　掷弃于城外离堑极大远</p>
<p>
	　　此必为至圣平等离俗身</p>
<p>
	　　逮成一切智以圣力常存</p>
<p>
	　　尔时五百释种宗族。皆至城门。在于宽处集会。欲现伎术。时白净王与诸大力宗族诸释。至现术处。时无数众侍从菩萨欲观其艺。斯释宗族前见菩萨。在于书堂。嗟叹宣说六十四种书。其师选友睹之。甚怪谓未曾有。天上世间无有是术。诸鬼神龙阿须伦等无能逮。睹其艺术者此真<a>圣人</a>也。以度无极。一一解字。义理本末无一疑滞。其闻见是德过释梵日月诸天。我等目睹道术如是。谁能过者。诸释宗族报众人曰。菩萨虽入书堂悉知书疏计校众术。其见者鮮。今会大众一时来集。此中诚胜能为显雅。众人观知为谁胜乎</p>
<p>
	　　普曜经试艺品第十</p>
<p>
	　　尔时有大臣名曰炎光。释中大臣也。计校算术最为第一。所度无极。王立此人。汝且观之。何所太子为最胜耶。于时菩萨观察诸释及国王子。有数百人一一掷戏不及菩萨。菩萨报曰。汝等且待。我当掷之。时一王子来共掷戏。亦不能及。至五百人皆不能逮。时诸会者举声叹曰。若称一辞至未曾有。况无数艺。所言殊特言辞谈论不可究竟。炎光大臣虽能计校。言谈算术亦不能及。其迦维越树木药草。众水渧数一一可知。摴蒲六博天文地理。八方异术天崩地动。一切诸术不比菩萨。前知无穷却睹无极。六通三达谁能载乎。诸天人民虚空天神举声叹曰。三界众生心中所念。诸可思想善恶祸福。道俗众事发意之顷。悉知本末无一懫碍。歌舞伎乐无事不博。以忍辱慈道力仁和。从百千劫所作轻便。独游三世犹如日光周旋四域。菩萨如是心无疑网。虚空之中诸天复叹。是大丈夫无极至圣。汝等虽见在家所为。且听我言。发意之顷。往来十方无数亿国。皆来供养。亦复奉礼十方导师。虽现往来亦无周旋。汝等意谓神足何尔。谁能睹知是无等伦独行只步。以是之故。咸皆奉敬菩萨最胜。诸释报言。能解是者。<a>色欲</a>皆净一切本无。于是菩萨一意悉见睹其本末。时诸释族种姓悉共集会。欲试手搏。调达在世常自贡高。自谓为可不肯折伏。常与菩萨共诤威力。一切来者睹之超异。右绕稽首归礼大圣。调达及难陀故欲手搏。于时菩萨安隐详序。愍念之故举调达身。在于空中三反挑旋。菩萨大慈无所伤害。徐着地上使身不痛。卿等贡高不舍自大。咸皆来集。一时与我共行手搏。诸有伎艺悉来集会。菩萨势力适以手触自然堕地。时诸天人无数亿千及虚空神。宣扬洪音赞言善哉。菩萨超绝无能及者。雨诸天华异口同音。而重赞曰。假使十方一切众生皆为力士。一时伏之。何况斯等。菩萨忍辱如须弥山。过于铁围无能动者。若以手持十方诸山。须臾碎之如尘如灰。何况凡夫。今显此力不足为奇。是为俗力。未为道力最上第一。降伏诸魔及与官属。必当逮成无上正真之道。为最正觉。显是功德菩萨最胜。执杖释种。见于菩萨大德无量。掷象手搏当世少双</p>
<p>
	　　尔时国王及诸释种。更欲试射。时调达竖四十里准。难陀准六十里。菩萨百里。时调达射中四十里鼓不能得过。难陀六十里亦不得越。执杖释种亦四十里皆不能过。于时持弓授于菩萨。菩萨张弓。弓即折破。菩萨又问。于是城中宁有异弓任吾用不。王即言有。问在何所。王曰。昔吾祖父名曰师子。所执用弓奇异无双。身没之后无能用者。着于天祠。时菩萨言。便可持来。持来授之。执杖释种一切诸释无能张者。以授菩萨。菩萨在坐以手捺张。抨弓之声悉闻城内。百千国人虚空天子。举声嗟叹。而说颂曰</p>
<p>
	　　不起于座上实时张此弓</p>
<p>
	　　如是具诸愿必逮成天尊</p>
<p>
	　　尔时菩萨执弓注箭。实时放拨。中百里鼓而穿坏之。箭没地中踊泉自出。箭便过去中铁围山。三千大千剎土六反震动。一切诸释怪未曾有。虚空诸天咸嗟叹言。至未曾有。如是妙术清净至真。诸菩萨中最为殊特。于斯执杖释种以女俱夷送诣白净王宫。为菩萨妃。随世习俗现相娱乐。婇女八万四千。俱夷为尊。时妃俱夷无增减心。卧常觉寤初不睡眠。在于燕室寂莫思惟。将无舍我耶。婇女侍卫恒围绕之。于是颂曰</p>
<p>
	　　数千人侍身思惟尊在不</p>
<p>
	　　以威德至诚处中犹在火</p>
<p>
	　　常思护诸根其意不乐余</p>
<p>
	　　如日震光明不用无数问</p>
<p>
	　　菩萨在宫婇女之间开化训导八万四千女发无上正真道意。逮不退转。尔时兜术有天子。名曰应出家。于无上正真道意而不退转。三万二千天眷属围绕。往诣菩萨所止宫殿。住虚空中。因说偈言</p>
<p>
	　　人师子见生没来忍名闻</p>
<p>
	　　随俗在中宫在世多<a>教化</a></p>
<p>
	　　训无数天人虽在于世俗</p>
<p>
	　　今日正是时应当出家去</p>
<p>
	　　众缚未得解不贪人见道</p>
<p>
	　　当究所应度为盲冥现路</p>
<p>
	　　俗慕妻子财荣禄诸所有</p>
<p>
	　　见尊学习之必当放出家</p>
<p>
	　　弃四域七宝娱乐尊豪位</p>
<p>
	　　以见出家业游行师子座</p>
<p>
	　　即知行安隐不乐诸爱欲</p>
<p>
	　　生来以大久得道为天人</p>
<p>
	　　稽首为归命犹如山河水</p>
<p>
	　　当出家为佳常兴<a>殊胜</a>行</p>
<p>
	　　金色虽妙好端政最第一</p>
<p>
	　　兴光应舍国宜益诸天人</p>
<p>
	　　不以乐五欲可致于差特</p>
<p>
	　　圣慧能充满度世贤圣业</p>
<p>
	　　尊意所慕乐白净王宫中</p>
<p>
	　　澍舍如莲华思惟当弃去</p>
<p>
	　　尘劳当炽盛应离诤于狱</p>
<p>
	　　仁威为无上速立<a>解脱</a>道</p>
<p>
	　　仁了慧界久睹众生疾患</p>
<p>
	　　以法为医药建立泥洹安</p>
<p>
	　　为消盲冥路缚痴种邪网</p>
<p>
	　　疾化诸天人施智能道目</p>
<p>
	　　显示无央数天龙须伦神</p>
<p>
	　　已得成佛道还闻无上法</p>
<p>
	　　以济禽兽王其光照宫殿</p>
<p>
	　　降伏往稽首及令四天王</p>
<p>
	　　普为惟归伏当欲奉四钵</p>
<p>
	　　成佛得所愿梵天行寂然</p>
<p>
	　　观慈大愍哀劝助人中尊</p>
<p>
	　　喜护于一切转无上法轮</p>
<p>
	　　已得至佛道坐于佛树下</p>
<p>
	　　观察极名称当睹觉成道</p>
<p>
	　　及余诸菩萨宫中见造议</p>
<p>
	　　为众普告首为众最后安</p>
<p>
	　　已宣柔软音念定光受决</p>
<p>
	　　至诚无虚妄畅最胜音响</p>
<p>
	　　普曜经四出观品第十一</p>
<p>
	　　佛告比丘。时诸天人劝发菩萨。父王白净。寐梦睹见菩萨出家。乐于寂然诸天围绕。又见剃头身着<a>袈裟</a>。时从梦觉。即遣人问。太子在宫不。侍者答曰。太子在耳。时白净王入太子宫。今观太子必当出家。所以者何。如我于今所见变应。心自念言。太子将无欲行游观。当敕四衢严治道路。学调伎乐普令清净。却后七日太子当出。使道平正莫令不净。勿使见非诸不可意。实时受教皆当<a>如法</a>。严治已竟悬缯幡盖。兵众围绕导从前后</p>
<p>
	　　尔时菩萨出东城门。菩萨威圣之所建立。于时诸天化作老人。头白齿落目冥耳聋。短气呻吟执杖偻步住于中路。菩萨知之故复发问。此为何人。头白齿落羸瘦乃尔。御者答言。是名老人。诸貌已尽形变色衰。饮食不化气力虚微。命在西垂余寿无几。故曰老矣。菩萨即曰。是则世法而有此难。一切众生皆有斯患。人命速驶犹山水流宿夜逝疾难可再还。老亦然矣。不亦苦哉。一心专精思惟正义。御者答曰。不独此人遇苦患也。天下皆尔。俗之常法。圣尊父母亲里知识。皆致此老。咸同是业。菩萨时曰。不解句义愚人自大。不觉老至自没尘埃。便可回还。用是五乐不益于事。自睹如幻空中之电。还入宫中思惟经典愍念十方。宜以法药必疗治之。菩萨后日复欲出游。王敕外吏严治道路。去诸不净。菩萨驾乘出南城门。复于中路见疾病人。水腹身羸卧于道侧。气息张口命将欲绝。菩萨知之故复发问。告御者曰。此为何人。御者曰。此名病人。已至死地命在须臾。骨节欲解余寿如发。菩萨即曰。万物无常有身皆苦。生皆有此何得免之。吾身不久亦当然矣。不亦痛乎。有身有苦无身乃乐。即还入宫。复于异日报王游观。王敕外吏严治道路。太子乘驾出西城门。见一死人。着于床上。家室围绕举之出城。涕泪悲哭椎胸呼嗟。头面尘垢泪下如雨。何为弃我独逝而去。菩萨知之而复问曰。此为何人。御者答曰。此是死人。人生有死犹春有冬。身没神逝宗家别离。人物一统无生不终。菩萨答曰。夫死痛矣。精神懅矣。生当有此老病死苦。莫不热中迫而就之。不亦苦乎。吾见死者。形坏体化而神不灭。是故圣人以身为患。而愚者宝之至死无厌。吾不能复以死受生。往来五道劳我精神。便回车还。思度十方。复于异日。报王出游。出北城门。见一沙门。寂静安徐净修梵行。诸根寂定目不妄视。威仪礼节不失道法。衣服整齐手执<a>法器</a>。菩萨问之。此为何人。御者答曰。此名比丘。以弃情欲。心意寂然犹如太山。不可倾动。难污如空。屈伸低仰不失仪则。心如莲华悉无所着。亦如明珠六通清彻。无一蔽碍。慈愍一切欲度十方。菩萨即言。善哉。唯是为快。是吾所乐。心意寂静自愍度彼。善业快利成甘露果。佛告比丘。父王白净观菩萨行。见闻如是不慕世荣。心如虚空而怀怖懅。畏之出家宿夜将护。高其墙壁深掘诸堑。更立城门。门开闭声闻四十里。立诸宿卫勇猛之士。被铠执仗于四城门。皆敕众兵勿有遗漏。将无太子舍吾出家。于其宫里亦宿卫之。益众伎女彩女娱乐。令太子悦不怀忧感。又其菩萨宿积智德。在胎中时威神吉祥。梦中所见功勋大祚。十方自然有盖悉覆三界。还得安隐。开化一切灭诸恶趣。于四衢路有四色鸟。变为一色。见诸不净。经行其上而不污足。又有大水泛泛盈溢。众生欲渡而不能越。心怀恐怖即过渡之。见无数人皆被疾病无有医药。即为疗治无央数疾。使无诸痛。自见其身坐师子床。天人在上叉十稽首。见在战斗降伏怨敌。无数诸天在空中侍。真正圣人梦中见此。清净吉祥行正具足。天人闻之。心怀悦豫。不久成道为天人尊。于是菩萨即作此念。假使我身不见辞王而出家者。便为不应。则时静夜自出宫室入王宫殿。悉观殿堂而无所畏。光明悉照远近王觉见光。实时遣人观四城门。将无出去。何故大光明照远近。侍者来白。天尚未晓日亦未出。自然光明照诸墙壁树木。飞鸟凫雁孔雀鸳鸯相和而鸣。方欲向明。是光第一。柔软安隐清凉和雅。墙壁树木永无有影。至德于是在彼思惟。观于四方坐见窗牖</p>
<p>
	　　尔时有诸天人。即起欲去不得<a>自在</a>。顾省其父知之觉起。立启父王。勿怀愁戚。勿以远虑。诸天劝助今应出家。唯忍过罪安己护国。父母闻之悲泣垂泪。而问之曰。何所志愿何时能还。与吾要誓普施志愿。吾以年朽家国无嗣。菩萨实时以柔软辞。而启王言。欲得四愿。假使听我还得自在。得是愿后不复出家。何谓为四。一者欲得不老。二者至竟无病。三者不死。四者不别。神仙五通虽住一劫不离于死。假使父王与此四愿。不复出家。王闻重悲。此四愿者古今无获。谁能蠲除此四难者。子如师子劝助愍哀。普度众生具足如意。所愿者得。于是菩萨自出宫殿。一心住立无有睹见往来周旋</p>
<p>
	　　尔时父王明旦即起。朝会诸释以是告之。太子必出舍国学道。当何施计。诸释答曰。当勤将护。所以者何。诸释部党众多无极。虽复力强何能独出。时白净王。敕五百释勇多力者。有方便计。使五百兵普学诸术。令大力士住守东城门宿卫菩萨。一一释者从五百兵。一一车乘五百人从宿卫菩萨。四门俱然。诸四街路里巷诸门亦复俱然。父王己身与五百释前后围绕。象马车乘住己宫门。昼夜不眠</p>
<p>
	　　尔时大爱道自告侍从。宿夜然灯烧香勿得眠寐。今者离垢不乐在宫。必欲出家。悉共遮护勿得使去。作诸伎乐令心乐之。坚闭门户勿令妄开。严诸缯幡雕饰窗牖。林树果实悉令目睹。假使欲去慕乐此供或能不出</p>
<p>
	　　佛告比丘。是时二十五鬼神。将军及般阇鬼将军。鬼子母。五百子等。悉共集会各各议言。今日菩萨弃国捐家。我等咸共侍从供养。又四天王一时普告诸鬼神。今日菩萨弃国捐王。汝等殷勤侍从供养。其鬼神众皆从五兵。势力坚强犹如金刚不可毁坏。精进勇猛将护众生。其身高大如须弥山。将无恶物犯于至德。释梵炎天。兜术天。无慢天。化自在天。各敕官属。无数百千前后导从。华香伎乐香汁洒地。侍从菩萨释梵天王侍其左右。时有天子名曰寂意。我当将护迦维越国。一切男女大小劝安和之。又有天子名曰光音。即自说言。我身当化一切象马车乘男女所畅音声没使不闻。令心寂静而无所念。复有天子名曰清净。我在虚空立七较辂。悬垂一切日月明珠照耀光光。设缯幡盖散花烧香。严治涂路侍从菩萨。伊罗末龙王言。我当化作三万八千里交露之车。使诸玉女皆坐其上。作众伎乐侍从菩萨。而供养之</p>
<p>
	　　天帝释曰。吾将眷属菩萨前导。法行菩萨曰。吾当兴起紫磨金云。雨栴<a>檀香</a>皆遍天下。和邻龙王。摩那斯龙王。散拘龙王。阿耨达龙王。难头和难龙王。各自说言。亦当兴起紫磨金云。当雨微妙栴檀名香。如是比丘。天龙鬼神揵沓和等。心常怀愿欲得听省。菩萨正道所思惟法。慕乐安隐入于宫内。思念过去诸佛所行。愍伤众生。本行道时。不舍四愿以至纯淑。何谓为四。本学道时设我成正觉。逮一切智被弘誓铠。众生困厄救众恼患。吾当济脱生老病死三界之缚。猗在世俗周旋众难。使至寂然。令无恩爱。是第一愿。众生没在无明窈冥。悉无所知。愚痴暗昧生秽浊树。当为显示如清净眼。内外无限。是第二愿。众生在世立自大幢。常计吾我而意贪身。尊己贱彼心存颠倒。处诸邪见无常。不慕圣道。堕于三业。皆当开化令入正真。是第三愿。众生没在生死之患。轮转无际灭智能根。迷惑五趣不能自济。当为<a>说法</a>令得度脱。是为四愿。吾往古时立是四愿。今已得之。不可违舍以故出家。成就正觉度脱十方</p>
<p>
	　　尔时法行天子。净居天子。来入宫殿自现形像。娱乐之形无常之变。住于虚空。时为菩萨。说此偈言</p>
<p>
	　　天子在空叹觉莲华寂明</p>
<p>
	　　云何在五欲大圣当舍家</p>
<p>
	　　受我所劝助当观于后宫</p>
<p>
	　　睹诸迷惑众如在死人间</p>
		

	
	

		</div></div><hr><script charset='utf-8' src='../../js/footer.js'></script></body></html>