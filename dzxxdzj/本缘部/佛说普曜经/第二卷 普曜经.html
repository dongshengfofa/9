<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 普曜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 普曜经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 普曜经</strong></p>
<p>
	　　西晋月氏<a>三藏</a>竺法护译</p>
<p>
	　　降神处胎品第四</p>
<p>
	　　于是四天王。天帝释炎天子。兜术天子。无慢天子。善化天子。魔子导师。梵忍迹天。梵满天。善梵天。光净天。光音天。大神妙天。净居天。竟往天。阿迦腻咤天。及余无数百千<a>天人</a>。皆共集会转相谓言。今仁君等。假使<a>菩萨</a>独往降神处于母胎。我等诸天不往侍从。堕无反复不识恩养。谁能堪任侍卫菩萨。降神入胎不离其侧。如影随形。乃至成佛。降伏魔官。而转法轮。和慈四等至大灭度。以怀慈心。<a>欢喜</a>悦心。调和其心。而奉事焉。未曾远离。不违要誓。于是颂曰</p>
<p>
	　　今谁能堪任追侍常悦心</p>
<p>
	　　谁得名称力自发长往侍</p>
<p>
	　　忉利天谁意舍安不乐天</p>
<p>
	　　住在玉女众侍离垢月颜</p>
<p>
	　　诸微妙最树虽贪天室宅</p>
<p>
	　　屋宅化金色当侍离垢威</p>
<p>
	　　心念若干品不慕其诤讼</p>
<p>
	　　少欲如妙花大男子所好</p>
<p>
	　　言寂兜术天诸天求大威</p>
<p>
	　　所生常见敬当乐无量称</p>
<p>
	　　慕应化妙本<a>自在</a>诸天宫</p>
<p>
	　　心吉皆奉行当好是功勋</p>
<p>
	　　魔王怀毒心越度一切尊</p>
<p>
	　　及爱此经法自在度欲尊</p>
<p>
	　　亦度于欲界亦及梵所居</p>
<p>
	　　<a>修行</a>四等心在诸仙中上</p>
<p>
	　　游诸天殊特如转轮圣王</p>
<p>
	　　室宅常安隐侍离欲威尊</p>
<p>
	　　欲得国君安大财无极富</p>
<p>
	　　眷属无怨仇侍送可敬顺</p>
<p>
	　　致财色豪位名称力功勋</p>
<p>
	　　见叹及仁君往侍送<a>梵音</a></p>
<p>
	　　欲得天人乐及致<a>三界</a>安</p>
<p>
	　　处安及法安当侍大仙安</p>
<p>
	　　若除淫怒痴欲弃众冥尘</p>
<p>
	　　寂然心淡泊侍从调定意</p>
<p>
	　　学不学缘觉当逮一切智</p>
<p>
	　　十力师子吼当侍从江海</p>
<p>
	　　意胜闭恶趣致安住<a>甘露</a></p>
<p>
	　　得成八正道侍从降五趣</p>
<p>
	　　其欲得见佛欲听大哀法</p>
<p>
	　　慕致众福祚往侍自在圣</p>
<p>
	　　尽生老死苦欲解宛转缚</p>
<p>
	　　清净如<a>虚空</a>侍清明真人</p>
<p>
	　　欲致一切敬相好殊异德</p>
<p>
	　　常欲济彼己当侍可爱敬</p>
<p>
	　　戒定及智能此及无量称</p>
<p>
	　　究竟所生安当侍彼大圣</p>
<p>
	　　欲达深难解玄绝难逮义</p>
<p>
	　　欲得慧自解当侍大医王</p>
<p>
	　　尔时诸天闻叹此偈。其四天王四万人俱。百千忉利天炎天。兜术天。无憍乐天。化自在天。各与百千诸天子俱。六万魔天。前世积德修清净行。梵迦夷天六万八千。乃至阿迦腻咤天与无央数百千眷属。又有四方无数百千皆来集会。是诸天子各各嗟叹歌颂妙偈</p>
<p>
	　　听我无限言意审至三乘</p>
<p>
	　　弃欲乐安住所慕此最净</p>
<p>
	　　大圣度降神众奉可重敬</p>
<p>
	　　守德神仙护微妙无害意</p>
<p>
	　　执乐鼓和音叹德海功勋</p>
<p>
	　　归命天人尊闻菩萨上慧</p>
<p>
	　　散花供养圣奉仁名花香</p>
<p>
	　　悦心天人尊离欲安无患</p>
<p>
	　　意妙清净花善愿演光明</p>
<p>
	　　迦夷散众花等供福清净</p>
<p>
	　　处胎无垢着觉窹老病死</p>
<p>
	　　悦心侍究竟志怀奉恭敬</p>
<p>
	　　天人获善利见举足七步</p>
<p>
	　　释梵咸稽首香水洗净意</p>
<p>
	　　屈意随世俗天宫处尘欲</p>
<p>
	　　普舍释尊位咸悦意侍之</p>
<p>
	　　取草坐道场得佛降众魔</p>
<p>
	　　梵劝转法轮佥共奉安住</p>
<p>
	　　三界作佛事甘露亿载众</p>
<p>
	　　权化众清凉皆弃渴名称</p>
<p>
	　　于是欲行天人胜室。睹见菩萨姿色殊妙。心自念言。今此真人清净殊貌。其妃如类邪。尊人所厚咸皆羡之。各执花香抱爱敬心。志功福报愿立神足。适作是念。实时寻没天人宫殿。在迦维罗卫大园观中。寂然庄饰。其白净王所可爱乐。难及大殿后宫菀囿。其处巍巍污涂香熏。清净无垢光明福祚。威神成就。天人璎珞一时并至。寻从地起见王妙后。举身一指。现在虚空。各各相和而说偈言</p>
<p>
	　　天玉女游行睹菩萨妙颜</p>
<p>
	　　心中发是念菩萨母何类</p>
<p>
	　　手各执众花往闻生爱意</p>
<p>
	　　既受持花香叉十指作礼</p>
<p>
	　　微妙气杂香投身自归命</p>
<p>
	　　吾睹名称市善见仁颜色</p>
<p>
	　　亦欲睹殊异玉女色最悦</p>
<p>
	　　观尊见其形天眠自睹身</p>
<p>
	　　是颜第一殊至德生尊人</p>
<p>
	　　明珠着好器是器天中天</p>
<p>
	　　手脚如甘露来乐胜天人</p>
<p>
	　　观像无厌足其心益踊悦</p>
<p>
	　　威首照虚空其明耀诸天</p>
<p>
	　　离垢众杂香身演晖如是</p>
<p>
	　　其色如紫金威神耀诸天</p>
<p>
	　　如蜂王成蜜演净涂香熏</p>
<p>
	　　眼明如真金光净耀虚空</p>
<p>
	　　所没至清净而等于有无</p>
<p>
	　　脾踵犹如象其膝微平正</p>
<p>
	　　手脚平等净玉女叹决疑</p>
<p>
	　　如是多所观散花右繞之</p>
<p>
	　　叹名称佛母还入其天宫</p>
<p>
	　　尔时四天王。天帝。炎天。及无慢天。天龙厌鬼。及害人鬼。阿须伦。揵陀罗。真陀罗。摩休勒。咸皆来至归人中上。而在前导卫护至尊。将无恶物害意向之。若世俗人勿造危难。诣其王后所居宇宅。皆共清和。眷属围绕游行虚空。一切吉祥令无违娆。众共宿卫。诸天子知悉欲往侍。悦心敬后执持花香。叉手十指为礼。见净尊人。当降神故。师子大哀欲来生故。用道法故。皆当劝助护一切故。于是菩萨欲迁神时。东方极远无数菩萨住兜术天。皆共来至于斯佛土供养菩萨。南西北方四维上下十方无限诸佛世界。无数菩萨一生补处住兜术宫。皆来诣此供养菩萨。其四天王八万四千诸玉女众。忉利天。炎天。兜术天。无憍乐天。化自在天。各将侍从八万四千玉女。鼓乐弦歌。来诣此土供养菩萨。于时菩萨。即坐首藏普德等集三昧定意一切现大棚阁。并诸菩萨亿百千载。诸天围绕。动兜术天。适震动已。从身放光。具足广普照此三千大千佛国土靡不周遍。曜幽冥处令睹大明。日月之光所不逮及。照于<a>地狱</a>饿鬼畜生八难中人。蒙斯尊光普获安隐。所蒙光处令其众生消淫怒痴。不怀自大无有恼热。亦无贪嫉。皆怀慈心相视如子如父如母如兄如弟。天人伎乐不鼓自鸣。百千亿载音声相和。无数天人念善思惟。彼大天宫无能毁坏。玉女百千各鼓琴筝在后侍从。以伎乐音嗟叹菩萨前世积德。而说偈言</p>
<p>
	　　前世积功德长夜来善本</p>
<p>
	　　布施得真正故今致奉敬</p>
<p>
	　　尊本无数劫惠施爱男女</p>
<p>
	　　以斯施果报雨天诸花香</p>
<p>
	　　害身肉称之用哀愍鸟故</p>
<p>
	　　由此布施果饿鬼蒙食酱</p>
<p>
	　　尊本无数劫护戒无所犯</p>
<p>
	　　由禁获果报消尽恶道难</p>
<p>
	　　本无数亿劫志道行忍辱</p>
<p>
	　　忍行致此果慈心愍天人</p>
<p>
	　　本无数亿劫上进无怯劣</p>
<p>
	　　以是精进果身好如须弥</p>
<p>
	　　本无数亿劫禅思消众尘</p>
<p>
	　　以是一心果不乐众尘欲</p>
<p>
	　　本无数亿劫行智断贪欲</p>
<p>
	　　以是智能果光明最清净</p>
<p>
	　　被铠善伏尘普愍念众生</p>
<p>
	　　仁德度<a>彼岸</a>礼清净安住</p>
<p>
	　　光耀悉普照皆除众尘冥</p>
<p>
	　　为三千目导礼最胜现道</p>
<p>
	　　晓了<a>神通</a>飞显示学究竟</p>
<p>
	　　化度以种类稽首善船师</p>
<p>
	　　皆学清净辞示现没终始</p>
<p>
	　　未曾舍俗法于俗无所着</p>
<p>
	　　其见求博闻弘利甚无限</p>
<p>
	　　况复听受法得信爱乐者</p>
<p>
	　　兜术天忽冥阎浮利日出</p>
<p>
	　　无思议亿垓乐道消众尘</p>
<p>
	　　安隐快丰盛无数诸天俱</p>
<p>
	　　玉女数音乐王舍闻悲和</p>
<p>
	　　德威普滋茂睹母最妙颜</p>
<p>
	　　子巍巍如此三界最吉祥</p>
<p>
	　　不复失本誓无有贪恚诤</p>
<p>
	　　恭敬普慈心于人中威神</p>
<p>
	　　王国遂增益成转轮王种</p>
<p>
	　　迦维当丰茂宝藏又丰满</p>
<p>
	　　鬼阅叉厌鬼诸天龙鬼神</p>
<p>
	　　往护人中尊不久得<a>解脱</a></p>
<p>
	　　赞佛积功德爱敬而奉事</p>
<p>
	　　悉用劝其道速疾成导师</p>
<p>
	　　佛语诸<a>比丘</a>。于时菩萨过冬盛寒。至始春之初。修合星宿。春末夏初树木雕落。初始花茂不寒不暑。时三界尊观察十方。适在时宜沸星应下。菩萨便从兜术天上。垂降威灵化作白象。口有六牙诸根寂定。[至*页]首奋耀光色魏魏。眼鼻晃昱现从日光。降神于胎趣于右胁。菩萨所以处于右者。所行不左。王后洁妙。时晏然[穴/(丬*未)]忽然即觉。见白象王光色如此来处于胎其身安和。从始至今未曾见闻。身心安隐。犹如逮禅致正受矣。于时妙后衣毛为竖。[打-丁+(改-己)]拭衣服及涂香熏。身心欣喜寻从坐起。与婇女俱前后围绕。从后宫出诣无忧树。实时安坐无忧树下。便遣侍女以此意旨启白净王曰。天王自屈来睹所乐。王闻踊跃即敕严驾。群臣翼从到无忧树不得入门。王自起想乘高象车思惟须臾。即说偈曰</p>
<p>
	　　念曾处象车身重不如今</p>
<p>
	　　光明入吾室问谁是何变</p>
<p>
	　　于时有天。在虚空中化现半身。为白净王说此偈言</p>
<p>
	　　<a>德行</a>三界尊慈哀成福祚</p>
<p>
	　　菩萨迁兜术大圣降妙后</p>
<p>
	　　当叉手礼足至神入彼室</p>
<p>
	　　妙后观其意若干种微妙</p>
<p>
	　　今以用是故而有是变应</p>
<p>
	　　示现于宫殿未曾有虚妄</p>
<p>
	　　净如雪山王其明超日月</p>
<p>
	　　身形甚分明大象强<a>殊胜</a></p>
<p>
	　　坚固犹金刚思念行殊特</p>
<p>
	　　而降神入胎是故受我言</p>
<p>
	　　睹三界迷冥亿载天叹咏</p>
<p>
	　　不厌无瞋怒心寂等安定</p>
<p>
	　　时夫人出。为王说偈</p>
<p>
	　　天王召梵志晓了能解梦</p>
<p>
	　　为我别此义于国为吉凶</p>
<p>
	　　大王受我言梵志学经术</p>
<p>
	　　当使在我前听说所梦意</p>
<p>
	　　光踰日月明形大好六牙</p>
<p>
	　　故勇入我胎当听此意故</p>
<p>
	　　时王请梵志问此意。梵志为王说偈言</p>
<p>
	　　梵志闻是言欢喜无不吉</p>
<p>
	　　生子有相好在家为圣王</p>
<p>
	　　假愍世<a>出家</a>成佛佑三界</p>
<p>
	　　甘露普济俗为决所疑网</p>
<p>
	　　受梵志好教心中无所畏</p>
<p>
	　　以服美饮食其身永安隐</p>
<p>
	　　时白净王心自念言。何所屋宅安于妙后使无众难。时四天王诣白净王。而谓王言。大王安意。今我等身当为菩萨造立妙宅。时天帝释。炎天。兜术天。无憍乐天。化自在天。往诣王所各上天宫。王后处中。兜术天王曰。还持本宫奉上菩萨使处其中。化自在天曰。我有宫殿欲界最上。光蔽诸天令如聚黑。当令王后身处其中。花香伎乐奇异之馔供养妙后。如是比丘。一切欲界天王俱来诣迦维罗卫贡上宫殿。一心自归供养菩萨</p>
<p>
	　　时白净王亦在其上。兴立宫宅严好如天。于时菩萨承大净定。使其王后普见宫殿。身处其中皆怀菩萨。时诸天王所上宫殿各不相见。各自念言。今菩萨母在我宫殿不在余所。时佛即说偈言</p>
<p>
	　　住大净三昧所化不可议</p>
<p>
	　　普悦诸天意先现瑞所应</p>
<p>
	　　佛语比丘。于时菩萨坐于宝净交露棚阁。处妙后右胁所坐宝净棚阁。殊妙栴檀而香熏之。其香遍勋三千世界。魏魏奇异强若金刚。软如天衣。香气芬馥彻于十方。其菩萨交露宫殿。欲界诸天严净宫殿。常皆现在菩萨宫殿。其处菩萨临降神胎。应时其夜下方水界六百六十万由旬。生大莲花上彻梵天永无见者。唯有梵天名音闻。百万诸佛土威神光耀。普遍三千<a>大千世界</a>。皆现目前独见之耳。又其梵天执金刚器。百味食饮奉侍菩萨。菩萨食之。睹观十方无能服食。是一渧之供堪任服消者。独有一生补处菩萨能消化耳。又有宿世功福积德道慧所致。诸尊天帝释梵王。咸来稽首归命听经。于是菩萨举一手指。自然化现别异床榻。释梵四王各从本位而坐其上。已见坐定为讲<a>说法</a>。开化其心咸皆悦豫。菩萨睹之欲得还归。下其右手使不复现。释梵四王寻即知之。菩萨遣证。右绕菩萨便即还宫。以是之故菩萨处其右胁。东西南北四维上下十方无数百千菩萨。咸来见之稽首作礼欲得听经。菩萨见来演身光明。化清净坐即皆就床。各各启问无极大乘。广为分别。各不相见。以是之故菩萨演寂光明照诸天人。其菩萨母悉不知之。亦无所阂。唯觉己身轻便柔软安隐无横。无淫怒痴不想三毒。亦无寒热及诸饥渴。不污圣体及余手指。无有不可。亦不遇恶色声香味细滑之法。不见恶梦亦无恶露。迦维罗卫及远大国。天龙鬼神干沓和阿须伦加留罗真陀罗摩休勒。男女大小欢喜踊跃不怀异心。若有诸病风寒热气疾。眼耳鼻口身心之疾。唇齿咽痛尘劳狂病颠疾金痍瘢疮。诣菩萨母。母举右手而摩其头。病皆除愈各还其家。于时王后取草作筹。殊妙自然着于地上。持与诸病即得安隐。无复所患。时菩萨母使众疾患住其右边皆得安隐。无复众病。各归其处。诸可来者观后右胁。悉见菩萨降神母胎。鲜洁清净犹如明镜照其面像。欢喜踊跃皆蒙济度。菩萨在胎。自然天乐而相和鸣。雨天香花常以时节。春秋冬夏自然降矣。幢盖缯彩展转往来。国土安隐丰熟炽盛。无有沟坑荆棘之秽。有诸幡盖遍迦维罗卫城。释种诸姓及与万民。饮食娱乐鼓舞歌戏。好喜布施积功累德。皆共相乐周竟四月。其白净王净修梵行。弃舍国事不加刑罚。行法为本不慕世荣。于是菩萨在胎十月。开化训诲三十六载诸天人民。使立声闻及诸大乘。于是颂曰</p>
<p>
	　　菩萨处母胎墙壁屋室地</p>
<p>
	　　自然金色光天喜成法王</p>
<p>
	　　庄严大宫殿见中跏趺坐</p>
<p>
	　　导师处名香其香闻三千</p>
<p>
	　　大千下方出大莲花香净</p>
<p>
	　　乃彻至梵天取精授菩萨</p>
<p>
	　　菩萨能消服余人不能堪</p>
<p>
	　　无数劫熟精服食身心净</p>
<p>
	　　释梵四天王稽首供养佛</p>
<p>
	　　奉事听<a>正法</a>右绕皆还归</p>
<p>
	　　乐法菩萨来妙光净无碍</p>
<p>
	　　转听尊法乐闻说皆欢喜</p>
<p>
	　　四方男女来鬼娆心迷惑</p>
<p>
	　　见王后心解意安还归家</p>
<p>
	　　得风寒热毒眼耳鼻口病</p>
<p>
	　　及若干疾患后摩头得安</p>
<p>
	　　若取一筹渧与之病皆愈</p>
<p>
	　　无疾安归家处胎为医王</p>
<p>
	　　十方诸菩萨目自见王后</p>
<p>
	　　如日月在空睹菩萨眷属</p>
<p>
	　　无淫怒痴患无贪嫉恚想</p>
<p>
	　　其心常欢喜无饿渴寒热</p>
<p>
	　　天乐不鼓鸣天雨净花香</p>
<p>
	　　天人非人见未曾怀害心</p>
<p>
	　　天人乐饮食无数乐悲和</p>
<p>
	　　时雨丰贱乐草药花果茂</p>
<p>
	　　王宫雨七日贫取食布施</p>
<p>
	　　安贫苦稽首礼和众如山</p>
<p>
	　　白净王常悦行法不领国</p>
<p>
	　　入静问皇后怀圣身安不</p>
<p>
	　　欲生时三十二瑞品第五</p>
<p>
	　　佛语比丘。满十月已。菩萨临产之时。先现瑞应三十有二</p>
<p>
	　　一者后园树林自然生果</p>
<p>
	　　二者陆地生青莲华大如车轮</p>
<p>
	　　三者陆地枯树皆生华叶</p>
<p>
	　　四者天神牵七宝交露车至</p>
<p>
	　　五者地中二万宝藏自然发出</p>
<p>
	　　六者名香妙熏遍布远近</p>
<p>
	　　七者雪山中出五百师子。罗住城门无所娆害</p>
<p>
	　　八者五百白象子罗住殿前</p>
<p>
	　　九者天为四面细雨泽香</p>
<p>
	　　十者其王宫中自然泉水。百味饮食给诸虚渴</p>
<p>
	　　十一者诸龙玉女在虚空中现半身住</p>
<p>
	　　十二者天万玉女把孔雀拂现宫墙上</p>
<p>
	　　十三者诸天玉女持万金瓶盛满甘露住虚空中</p>
<p>
	　　十四者天万玉女手执万瓶皆盛香水行住虚空</p>
<p>
	　　十五者天万玉女手执幢盖而住侍焉</p>
<p>
	　　十六者诸天玉女罗列而住。鼓百千伎乐在于虚空自然相和</p>
<p>
	　　十七四渎江河清澄不流</p>
<p>
	　　十八日月宫殿停住不进</p>
<p>
	　　十九沸宿下侍诸星卫从</p>
<p>
	　　二十交露宝帐普覆王宫</p>
<p>
	　　二十一明月神珠悬于殿堂光明晃昱</p>
<p>
	　　二十二宫中烛火为不复明</p>
<p>
	　　二十三箧笥衣被被在架上</p>
<p>
	　　二十四奇珍璎珞一切宝藏自然为现</p>
<p>
	　　二十五毒虫隐藏吉鸟翔鸣</p>
<p>
	　　二十六地狱皆休毒痛不行</p>
<p>
	　　二十七地为大动丘墟皆平</p>
<p>
	　　二十八四衢街巷平正散花</p>
<p>
	　　二十九诸深坑堑皆悉为平</p>
<p>
	　　三十渔獦怨恶一时慈心</p>
<p>
	　　三十一境内孕妇产者悉男。聋盲喑哑癃残百疾皆悉除愈</p>
<p>
	　　三十二一切树神半身人现低首礼侍</p>
<p>
	　　是为三十二。当此之时疆场左右。莫不雅奇叹未曾有</p>
<p>
	　　尔时王后临产菩萨。承道威神即于初夜起着服饰。将诸侍女往诣王所听我所言思入园观从来久远假使大王不以为难。不怀瞋妒。乃敢往诣。在彼寂然思惟法典</p>
<p>
	　　时王答曰。今怀<a>圣人</a>亦可行观。树木华实皆以茂盛宜知是时。既有宫殿好妙屋宅。若干种树众果芬华甚可乐喜。无转悔心</p>
<p>
	　　后闻欢喜。王敕严驾及诸侍从。云母宝车婇女围绕。出行游观邻鞞树下。车马人乘皆共同色。光耀人目。二百白象前后导从。众宝明珠垂络诸象。象皆六牙。悉象中王。尽以紫金杂厕象身微风吹之嗷嗷相和。悬诸缯幡皆勇战斗。时世和安无有争心。眷属围绕宿卫王后。邻鞞树下</p>
<p>
	　　天帝释梵四王皆共翼从。诸天散华速行案行。宫殿屋宅时还反意。眷属闻之辄即受教。案行扫除。王后当来。国主当至。还报严净。闻之欢喜。寻入宫宅。是我所喜意中所乐。皆悉平正无有倾邪。可坐禅思。威光辉曜其香芬熏。清凉甘美音声柔软。若干奇宝璎珞其身。庄严要妙见者皆欢。诸音乐器笳箫鼓吹。若干种品相和而鸣。诸天玉女闻柔和应。又见王后处一好车。男女大小色像皆同不异。各御车乘。法无殊特。欲使王后不闻恶音。象马乘步若干种兵。各各严饰住于门外。闻大洪音。始出门时百千声响。皆称万岁。其车严饰行止安详。天师子座作四宝树。枝叶华实皆悉茂盛。凫雁孔雀畅悲和音。竖幢幡盖七宝交露车。时诸天人住于虚空。将御此车亦畅和音</p>
<p>
	　　尔时王后坐师子床。六反震动三千国土。诸天散华。圣今日生。为在邻鞞树下。为天中天。其四天王挽王后车。其天帝释净治道路。又梵天王列在前导。百千天人头面稽首。父王睹此心中欣然。则自念言。是必正真天人之尊。乃使四王天帝释梵咸来供养。果当成佛。未见三界致是恭敬。天龙尊神释梵四王。设遭破首亡失身命。当供养圣终不舍去</p>
<p>
	　　尔时王后象马宝车。步人从者各八万四千。众宝严饰兵仗严整。雄杰勇猛左右重行前后围绕。六万婇女前后导从</p>
<p>
	　　白净王亲释种长者。有四万人皆来侍从。六万四千国王内伎送菩萨母。天玉女龙王妻。揵陀罗。真陀罗。摩休勒。阿须伦诸妻室。各八万四千。各各严饰。众宝璎珞庄校其身。鼓若干乐音声各异。咨嗟歌叹菩萨母德。皆共侍送至邻鞞树。修治道路香汁洒地。以散天华。一切诸树皆生华实。木蜜栴<a>檀香</a>流十方。是诸树者诸天所化</p>
<p>
	　　尔时王后适上宝车。天玉女从。树木奋光名香好熏。供奉王后。殊妙众珠杂宝以成。是树茎节枝叶华实皆香。若干幡彩严饰周遍。其地平正广长无秽。生柔软草自然布地犹如天衣。承如往古诸佛之法</p>
<p>
	　　又诸天人一时咸鼓百千伎乐。侍从王后。王后适至于此树下。菩萨威神树躬屈枝。自归王后。虚空诸天稽首为礼。日月光明清净无垢。诸天玉女[口*咨]嗟功勋。至于树下树神欢喜。何故有是感应。今我等身堪任供养。所往奉敬。从无泽狱。上至上界三十三天。无懈废者。消生老病死。威光超绝除众暗冥。今圣人生。如树茂盛华实芬葩。亿万诸天亦遥稽首。震动天地至乎六反。皆为大明光明清净。百千伎乐亦同俱作</p>
<p>
	　　离欲诸天深大悦喜。今日圣人普愍一切。释梵四王欢喜作礼。其人中尊德超日月。在于胎中演金色光。光蔽日月诸天梵释。亦皆覆蔽其百千亿诸佛国土。消诸恶趣。众生普安无复苦患。诸天百千咸共散华。乐处金刚其精进力。从下方界自然出生七宝莲华</p>
<p>
	　　尔时菩萨从右胁生。忽然见身住宝莲华。堕地行七步显扬梵音。无常训教。我当救度天上天下为天人尊断<a>生死</a>苦。三界无上。使一切众无为常安。天帝释梵忽然来下。杂名香水洗浴菩萨。九龙在上而下香水。洗浴圣尊。洗浴竟已身心清净。所在游居道超具足。生于大姓如正真宝。奇相众好应转法轮。若转轮王处在三界。以一道盖覆于十方。其白净王心中坦然踊跃无量</p>
<p>
	　　尔时五千青衣各各生子。皆为力士。现大小等给使白王。八百乳母亦各生子。百千象生。白马生驹。形色如雪毛衣滑泽。黄羊生羔子。即有二万。交露宝车圣经行时。亦复稽首。今当如行何所施作。德过诸天。然大变化不可限量。生业广大。由是之故。光明普曜。五千玉女香华自熏。各持油香诣菩萨母。志大乘业。诸天来贺。将无劳倦。五千玉女皆来侍卫。各持华香贺菩萨母。衣被屋宅犹若天上。诸童子等请五百席。诣菩萨母。将无劳倦。重以璎珞庄严其身。菩萨<a>无畏</a>必成佛道。佛告比丘。菩萨生时其母安隐。无有疮瘢亦无痛痒。平复如故。应时前后五千玉女。赍天香熏及持油香。奉菩萨母。长跪问讯将无劳惓</p>
<p>
	　　五千玉女奉天医药。五千玉女赍宝璎珞。五千玉女赍天被服。五千玉女赍天伎乐奉菩萨母。各各问讯言。将无劳惓。今此天下五通仙人轻举虚空。忽然来现白净王前</p>
<p>
	　　佛言比丘。菩萨生时夙夜七日。伎乐众供百种饮食。邻鞞树下奉菩萨母。布施持戒忍辱精进兴功立德</p>
<p>
	　　时三万二千梵志。常赍所乏。日日供给充饱所欲。天帝梵王化作儒童。端正姝好在梵志众。说吉祥偈</p>
<p>
	　　寂灭诸恶趣使众生普安</p>
<p>
	　　众生以和安一切皆无患</p>
<p>
	　　如光消众冥诸天光照秽</p>
<p>
	　　德彻诸光明令蔽不复现</p>
<p>
	　　不见余业时亦复不听闻</p>
<p>
	　　<a>佛光</a>适出现为世之大圣</p>
<p>
	　　不遇尘劳病慈心愍众生</p>
<p>
	　　梵天亿百千来供养无量</p>
<p>
	　　如树华茂盛安住于平地</p>
<p>
	　　众人皆往归一切悉采取</p>
<p>
	　　犹如此<a>世间</a>淤泥生莲华</p>
<p>
	　　世护明如是将养洽一切</p>
<p>
	　　譬如柔软衣熏以天名香</p>
<p>
	　　若有疾病人当为疗医王</p>
<p>
	　　假使有离欲在<a>色界</a>和音</p>
<p>
	　　叉手为作礼则为说众佑</p>
<p>
	　　若诸天人民睹天人柔软</p>
<p>
	　　展转相敬重为众之导师</p>
<p>
	　　若如清净水普有所茂盛</p>
<p>
	　　以是<a>正见</a>故所居常安隐</p>
<p>
	　　佛告比丘。于时菩萨生七日后。其母命终。于比丘意所趣云何。七日命终。菩萨咎也。莫作是观。所以者何。本命应然。菩萨察之临母命终。因来下生。怀菩萨时。诸天供养至见生矣。以服天食不甘世养。本福应然。去来今佛皆亦如是。母七日终。所以者何。菩萨生时。母根身具无有[(乖/土)*央]漏。应受忉利天上功祚服食。上忉利天。适升彼天。未生菩萨时。诸天所送宫殿屋宅。所可住止讲堂处所。诸供王后。五千诸瓶所盛香水。五千玉女各移床座。五千玉女手持冠帻。执澡香水在前洒地。五万梵天各执宝瓶。称叹万岁。二万诸龙宝璎珞身。二万白象珠宝珞身。二万车乘建立幢盖。宝交露车在后侍从。四万步兵勇猛杰异。菩萨后行。又虚空中无数亿载天人。忽然兴立紫金墙壁。供养菩萨母。其夜菩萨降神之时。即夜欲界所可庄严无极大殿。二万魔妻手执宝缕。来侍菩萨母。又二万人璎珞严身。应时彼夜两玉女闻。有一婇女非人玉女。若睹面色其欲兴隆。时菩萨德威神所致。此迦维罗卫大城之中。五百长者皆是释种。各各建立五百屋宅。入罗卫城。时为菩萨开其城门。身命自归。白菩萨言。一切义吉。唯屈入此诸天处所。是清净处。普眼降此。有大宫殿名护净华。菩萨应处</p>
<p>
	　　诸大梵志豪姓释种。时白净王。随时屈意入其舍宅。用菩萨故。入五百宅功勋和安。修行正真</p>
<p>
	　　五百车匿各各发言。我等之身奉事供养新生太子。或有说言。太子圣明善制训教。端正殊妙年幼难及</p>
<p>
	　　又今太子转当长大。谁能养育令长大乎。皆和共议。唯大爱道能育慈心。推燥居湿饮食乳哺使长大耳。大爱道者。太子姨母。清净无夫。是能堪任常不远离</p>
<p>
	　　时白净王。与诸释种和同共往。诣大爱道说是意故。太子母终。尔时姨母乳哺令长。时大爱道则然可之</p>
<p>
	　　王会释种欲试问之。今者太子当作国主。若当出家。欲决此疑。众释启曰。窃闻雪山有仙梵志。名阿夷头。耆旧多识明晓相法。王大欢喜因严驾白象。欲诣道人。诸天龙神现无数变。导从侍卫</p>
<p>
	　　时阿夷头睹诸神变。知白净王生圣太子。威神光曜过天世人。心怀欣豫欲往亲觐。于是<a>世尊</a>重为众会。而说颂曰</p>
<p>
	　　仙梵阿夷头见天飞虚空</p>
<p>
	　　形貌紫金色睹之大欢悦</p>
<p>
	　　天须轮金翅为真陀是佛</p>
<p>
	　　闻是要句悦天眼观十方</p>
<p>
	　　而名称若干德如山高峻</p>
<p>
	　　犹树软华实所住三界尊</p>
<p>
	　　普地平若掌如天悦不迷</p>
<p>
	　　如海王有宝现法道如是</p>
<p>
	　　如灭恶无苦若天游虚空</p>
<p>
	　　闻天柔软音三界现宝瑞</p>
<p>
	　　阿夷观天下察迦夷白王</p>
<p>
	　　见生福相好睹之欢悦往</p>
<p>
	　　住于王宫门睹无数亿众</p>
<p>
	　　视青衣问曰善哉王所在</p>
<p>
	　　欲前觐国王门吏见仙老</p>
<p>
	　　欢悦入启白王敕使令前</p>
<p>
	　　布座速迎之阿夷闻悦喜</p>
<p>
	　　心中怀饥虚问尊圣所在</p>
<p>
	　　年杇不数现王告令就坐</p>
<p>
	　　问何故自屈见众变故来</p>
<p>
	　　生子闻第一身相三十二</p>
<p>
	　　欲见普吉义吾身以故来</p>
<p>
	　　善来吾乐之今适寂净眠</p>
<p>
	　　且待须臾觉见妙如满月</p>
<p>
	　　于是阿夷心怀愕然。以偈报王曰</p>
<p>
	　　从无央数劫精进积德行</p>
<p>
	　　觉来以久远安得复睡眠</p>
<p>
	　　世世行布施愍伤诸穷厄</p>
<p>
	　　所有无所吝安得复睡眠</p>
<p>
	　　奉清净禁戒<a>护法</a>无所犯</p>
<p>
	　　欲愍济一切安得复睡眠</p>
<p>
	　　常忍辱仁和其心不怀恨</p>
<p>
	　　执心若如地安得复睡眠</p>
<p>
	　　精进如月初目前不<a>懈怠</a></p>
<p>
	　　游见十方佛安得复睡眠</p>
<p>
	　　一心常禅思未曾有乱想</p>
<p>
	　　意定如大山安得复睡眠</p>
<p>
	　　智能无不达圣明逾日光</p>
<p>
	　　无所不开解安得复睡眠</p>
<p>
	　　常奉四等心行慈悲喜舍</p>
<p>
	　　如梵无放逸安得复睡眠</p>
<p>
	　　遵修四恩行惠施及仁爱</p>
<p>
	　　利人复等利安得复睡眠</p>
<p>
	　　奉三十七品意止断根力</p>
<p>
	　　神足觉八道安得复睡眠</p>
<p>
	　　常行权方便随时而开化</p>
<p>
	　　往反度一切安得复睡眠</p>
<p>
	　　其心常寂然定意不放逸</p>
<p>
	　　入此深三昧安得复睡眠</p>
<p>
	　　观彼我本末睹见十方佛</p>
<p>
	　　解之悉本无安得复睡眠</p>
<p>
	　　常行三脱门空无相诸愿</p>
<p>
	　　有无无所着安得复睡眠</p>
<p>
	　　大慈无盖哀法船游三界</p>
<p>
	　　度脱诸生死安得复睡眠</p>
<p>
	　　<a>道德</a>如虚空为众故自下</p>
<p>
	　　缘是化三乘安得复睡眠</p>
<p>
	　　虚空尚可度海水知几渧</p>
<p>
	　　草木悉能计安得复睡眠</p>
<p>
	　　愿王听我言子德无可喻</p>
<p>
	　　慧过众尘数安得复睡眠</p>
<p>
	　　降神于母胎所度不可量</p>
<p>
	　　非小节所达安得复睡眠</p>
<p>
	　　于是菩萨从寐觉起。大爱道白[叠*毛]裹抱来诣王所。王赐黄金白银各一囊赐道人。道人不受</p>
<p>
	　　披[叠*毛]相太子。见三十二相躯体金色。顶有肉髻。其发绀青。眉间白毛。项出日光。目睫绀色。上下俱眴。口四十齿。齿白齐平。方颊车广。长舌七合。满师子膺。身方正。修臂指长。足跟满安平正。内外握网缦掌。手足轮千辐理。阴马藏。鹿腨肠。钩锁骨。毛右旋。一一孔一毛生。皮毛细软不受尘水。胸有卍字。阿夷见此乃增叹。流泪悲不能言。王及大爱道心怀惶惧。拜手而问曰。有不祥乎。愿告其意。举手答曰。吉无不利。敢贺大王。得生此神人。昨暮天地大动。其正为此</p>
<p>
	　　如我相法。曰王者生子。而有三十二大人相者。处国当为转轮圣王。自然七宝千子。主四天下治以正法若舍国出家。为自然佛度脱众生。伤我年已晚暮当就后世。不睹佛兴不闻其经。故自悲耳</p>
<p>
	　　王深知其能相。为起宫室作三时殿。各自异处。凉时居秋殿。暑时居凉殿。寒雪时居温殿。选五百伎女。择取端正。不肥不瘦不长不短。不白不黑。才能巧妙各兼数伎。皆以白珠名宝璎珞其身。百人一番迭代宿卫其殿前。列种甘果树间浴池。池中奇华异类之鸟。数千百种。严饰光明。趣悦太子意欲不令学道。宫墙牢固。门开闭声闻四十里</p>
<p>
	　　佛告比丘。菩萨生已。大神妙天告诸净居。菩萨大士。无数亿载积功累德。净其道场。布施博闻。禁戒清彻。懃修正行。大慈大哀。以是悦护一切众生。使立大安</p>
<p>
	　　菩萨精进坚强无倾。被大弘誓。于过去佛殖大德本。相有百福庄严圣体。所作安和与众超异。心意清明所御无垢。以此净行立成大慧。无极法幢诸有俗力自然为伏。三千大导天人奉事。建立大祠所导无碍。惟重道德断生死原。兴显大乘</p>
<p>
	　　适生堕地在于王家。缘是众生被蒙弘猷。觉未觉者。宜往稽首嗟叹功德奉事供养。为余天人不解法者。贡高自大不识至真。显示大道无极至业。若干菩萨威圣超绝咸。来供养。以闻见此。增益国王土地功勋。睹说生时圣慧魏魏观其<a>真谛</a>莫不发意。往到彼还。所度无极。于是颂曰</p>
<p>
	　　生时德如海大神妙说是</p>
<p>
	　　无数劫难闻往奉仁中尊</p>
<p>
	　　净天具百千明珠庄严身</p>
<p>
	　　悉备威仪往自投归至尊</p>
<p>
	　　诸天长夜护住众德净门</p>
<p>
	　　庄严宝璎珞色好如月满</p>
<p>
	　　光光不逮圣闻不及一步</p>
<p>
	　　无敢越三界三界无能当</p>
<p>
	　　身演清净光言和无能违</p>
<p>
	　　识深修善业天人莫能逾</p>
<p>
	　　过名香众勋恭敬而奉养</p>
<p>
	　　未曾见太子承事天中天</p>
<p>
	　　阿夷便白王相师欲求见</p>
<p>
	　　威仪德神圣王闻第一喜</p>
<p>
	　　门吏启王入人尊以听之</p>
<p>
	　　手执华欢喜神入圣屋宅</p>
<p>
	　　其王以见入即起叉十指</p>
<p>
	　　紫金宝脚床请仁坐此榻</p>
<p>
	　　即坐四见达王问所以来</p>
<p>
	　　生子身德具行真故来见</p>
<p>
	　　圣明相好备不知所归趣</p>
<p>
	　　是故烦床坐唯示严相好</p>
<p>
	　　此众围繞来家乐上太子</p>
<p>
	　　奉敬天示之出门叹未有</p>
<p>
	　　见妙胜导师紫金觉圣威</p>
<p>
	　　即起睹颜貌稽首离垢光</p>
<p>
	　　尽寿见欢喜威德无见顶</p>
<p>
	　　白毛天中跱成佛降众魔</p>
<p>
	　　嗟叹至真德消除众尘劳</p>
<p>
	　　宝师子来现当刈生死垢</p>
<p>
	　　三世三垢炽从相起毒垢</p>
<p>
	　　法雨疗三千甘露灭尘劳</p>
<p>
	　　慈灯见哀勋梵音声柔软</p>
<p>
	　　教告三千界口宣大法响</p>
<p>
	　　坏外学邪径众罪所见缚</p>
<p>
	　　因缘不闻空法勇化小节</p>
<p>
	　　灭痴大火烟净众大圣教</p>
<p>
	　　见世智能明灭众暗冥识</p>
<p>
	　　天人获善利及见净真正</p>
<p>
	　　空盖兴天路人宝无所诤</p>
<p>
	　　迦维天雨华奉礼右绕之</p>
<p>
	　　叹佛叹国土升虚空还天</p>
		

	
	

		</div></div><hr><script charset='utf-8' src='../../js/footer.js'></script></body></html>