<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 普曜经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 普曜经</center></div><div class='fo'><center>经文出处:来自无量光明网</center><br/><br>
			<p>
	　　<strong>第六卷 普曜经</strong></p>
<p>
	　　西晋月氏<a>三藏</a>竺法护译</p>
<p>
	　　降魔品第十八</p>
<p>
	　　于是魔波旬心中愦乱。恐怖色变强颜不去。不欲退还。故作讹言。我所为是。告其兵众。卿等并心皆共和同。所可见知诸天鬼神逼迫<a>菩萨</a>莫使纵逸也。当共伏之尔乃舍去</p>
<p>
	　　尔时波旬告其四女。一名欲妃。二名悦彼。三名快观。四名见从。汝诣佛树惑乱菩萨。嗟叹爱欲之德。坏其清净之行。女闻魔言。即诣佛树。住菩萨前。绮言作姿三十有二</p>
<p>
	　　一曰张眼弄睛。二曰举衣而进。三曰[言*口][言*口]并笑。四曰展转相调。五曰现相恋慕。六曰更相观视。七曰姿弄唇口。八曰视瞻不端。九曰嫈嫇细视。十曰互相<a>礼拜</a>。十一以手覆面。十二迭相捻握。十三正住佯听。十四在前跳蹀。十五现其髀脚。十六露其手臂。十七作凫雁鸳鸯哀鸾之声。十八现若照镜。十九周旋出光。二十乍喜乍悲。二十一乍起乍坐。二十二意怀踊跃。二十三以香涂身。二十四现持宝璎。二十五覆藏项颈。二十六示如闲静。二十七前却其身遍观菩萨。二十八开目闭目如有所察。二十九俾头闭目如不视瞻。三十嗟叹爱欲。三十一拭目正视。三十二遍观四面举头下头</p>
<p>
	　　菩萨心净犹明月珠而无瑕疵。如日初出照于天下。犹如莲华在于泥水而无所着。如须弥山不可移动。其德高远诸根寂定。其心淡泊而无增损</p>
<p>
	　　尔时魔女善学女幻迷惑之业。往欲乱道。而重言曰。仁德至重诸天所敬。应有供养故天遣我。我等既好年壮盛时。天女端政优钵华色莫喻我者。愿得晨起夜寐供事左右</p>
<p>
	　　菩萨答言。汝宿有福受得天身。不念无常而作妖媚。形体虽好而心不端。譬如画瓶中盛臭毒。将以自坏。有何等奇福难久居。淫恶不善自亡其本。死则当堕三恶道中受鸟兽形。欲脱致难。汝辈故来乱人善意。非清净种革囊盛臭。而来何为。去吾不用。今阿母等不安天上何为横来。其魔王女化成老母不能自复即还魔所。而说偈言</p>
<p>
	　　禁戒清净不乐观所视恭敬无瞋恨</p>
<p>
	　　所察威仪无愚冥其身微妙审详序</p>
<p>
	　　快说女人之瑕秽已离爱欲无所恋</p>
<p>
	　　天上<a>世间</a>无等伦不见真行如是者</p>
<p>
	　　所在进止睹女像本净谨慎妙巍巍</p>
<p>
	　　坚一其心无瑕秽犹如安明不可动</p>
<p>
	　　察福威神及功勋从无数劫护禁戒</p>
<p>
	　　清净梵天无数亿头面稽首真人足</p>
<p>
	　　必当降伏我魔兵辄成<a>道德</a>如前佛</p>
<p>
	　　以故我等不可争逮得尊业疗一切</p>
<p>
	　　所观如空明珠宝亿载菩萨往恭敬</p>
<p>
	　　若干杂形如妙华迦留须伦山树木</p>
<p>
	　　有所思惟无想念咸来供养于十力</p>
<p>
	　　其面眉间功勋光斯明极曜遍照远</p>
<p>
	　　所行之处无求便所受根本无所失</p>
<p>
	　　无瞋无尘无有所举动作事常少欲</p>
<p>
	　　于是树神。睹其威神即怀恐惧。承佛威力。所言至诚悉共和同。以十六事嗟叹菩萨。今清净人极妙巍巍。如十五日月盛满时。其明普照。犹如日出曜于天下。如树华茂无不芬葩。奇相众好金色<a>从容</a>。诸根寂定犹如莲华处于浴池。所演有威犹师子吼而有殊特。犹念菩萨。在林树间独步<a>无畏</a>。所造习行人中独尊。譬安明山跱于大海超绝独显。平等坚固如铁围山出众山上。尊人功勋普闻远近。若水具足摄持天地。其意恢廓而有殊特。斯心无限犹如<a>虚空</a>。其心正住曜无等伦。譬如天地众生所仰。其心清净而无秽浊。万民悦豫至无有余。其意清明无能睹者。一切众生所可慕乐。有所度脱而有超异。悉断一切诸所想念。尊力无上犹如钩锁。莫不为伏。所行精进志性坚固。诸狐疑者众结悉解。退降魔众捐弃于兵令还归宫。尊人善利致得十力。力势无双。如是<a>比丘</a>。树神以十六事。嗟叹菩萨功德无侣。闻者莫不欣喜</p>
<p>
	　　佛告比丘。净居诸天以十八事。嗟叹菩萨。毁呰魔众。何谓十八</p>
<p>
	　　魔以见弃犹如羸老不能得胜一</p>
<p>
	　　波旬劣极如朽墙坏二</p>
<p>
	　　波旬大圣一己勇猛至愿而降伏卿三</p>
<p>
	　　波旬无侣如病无养四</p>
<p>
	　　波旬无力犹门户破五</p>
<p>
	　　波旬今见远弃如失娱乐六</p>
<p>
	　　波旬今日住于邪径如贾失路七</p>
<p>
	　　波旬疾弃如病不除八</p>
<p>
	　　波旬愚痴所在不安九</p>
<p>
	　　波旬不孝不知报恩十</p>
<p>
	　　波旬驰走如师子吼小兽驰逸十一</p>
<p>
	　　波旬见摈如众斥弃十二</p>
<p>
	　　波旬不知时节福尽无余。众所舍除如满器土十三</p>
<p>
	　　波旬已见缚束。勇猛巧言自懅怕摈十四</p>
<p>
	　　波旬失众力如失头发手足十五</p>
<p>
	　　波旬无意如狂失志十六</p>
<p>
	　　波旬迷惑不知家处十七</p>
<p>
	　　波旬奔驰如狂逸走十八</p>
<p>
	　　如是比丘。净居诸天以十八事毁訾波旬</p>
<p>
	　　佛告比丘。宿卫佛树诸天。以十六事覆蔽于魔。何谓十六</p>
<p>
	　　今日菩萨降伏波旬及诸官属一</p>
<p>
	　　今日菩萨总以大势力摄取波旬令自然羸二</p>
<p>
	　　今日菩萨使魔波旬不知处所。若日光明曀于荧火三</p>
<p>
	　　今日菩萨以佛大权过诸天威拔恶根本四</p>
<p>
	　　今日菩萨以佛大威神师子之力。消伏波旬若小兽缩五</p>
<p>
	　　今日菩萨堕魔山谷。如有力人斫截树木六</p>
<p>
	　　今日菩萨懊恼波旬。如大怨家见逐旷野七</p>
<p>
	　　今日菩萨得波旬降。犹如大海和于牛迹八</p>
<p>
	　　今日波旬妒于菩萨。如狱囚得脱故有贼心九</p>
<p>
	　　今日菩萨迷惑波旬。如豪贵之人牵掣贫匮十</p>
<p>
	　　今日菩萨弃捐波旬。如非法王失于故土十一</p>
<p>
	　　今日菩萨胜于波旬。如猛毅土屈伏劣弱十二</p>
<p>
	　　今日菩萨令魔忧戚。如破坏人不知所奏十三</p>
<p>
	　　今日菩萨令魔讹言如海船坏十四</p>
<p>
	　　今日菩萨令魔消除。犹如劫尽烧诸草木十五</p>
<p>
	　　今日菩萨毁落波旬。犹如大势坏诸异学十六</p>
<p>
	　　如是比丘。宿卫佛树。诸天以是十六事。覆于魔波旬</p>
<p>
	　　于是时弊魔闻诸<a>天人</a>至诚分别。决了本末教令还归。魔毒益盛谓菩萨言。疾起奔驰。我众兵仗十八亿众。皆共并势。如是势相。若斯度已而危仁身。是我眷属众兵相越。我终不言当复相救。速疾起走</p>
<p>
	　　菩萨答曰。如须弥山不可动摇。一切十方诸曾众多尚可堕地。万物草木皆为众生无能倾心。若有一意尚竭大海不损吾心。不得佛道吾终不起。魔复说言。我生欲界。一切四天王天帝诸释。阿须伦。健陀罗。迦留罗。真陀罗。摩休勒。在中为主属我无余。仁亦属我。今者自恣耶</p>
<p>
	　　菩萨答曰卿欲界尊自谓威神。必非是尊非法尊也。道法尊者乃谓为尊。不但欲尊。<a>地狱</a>饿鬼畜生于中罪尊。非道正真无上圣尊也。必当成佛降伏弊魔。魔复报曰。今日<a>沙门</a>独在林岨。欲得是愿致为甚难。欲立应行今且坏失。何因得道</p>
<p>
	　　菩萨报曰。以失义理告何从来。不违<a>禅定</a>神足功德。不亡威力能大勤修。乃名曰为精进力也。不成佛道终不起也。魔何所恚在前而住。宣粗恶辞。或谓已止。一己独身在于旷野。犹如一日灭十方暗众光炬明。今与大众。乃在吾前而现颜貌。吾当相逼速起出去。必相危害已兴众变。遇众苦难。鬼神所在能立郡县。犹是所作能成<a>自在</a>。众形无数天人逼卿</p>
<p>
	　　菩萨报曰。空尚可尽。风尚可握。男女大小。其月无垢光灭众冥。尚可堕地。光亦可冥。无能移吾退树下去。要成道德虽兴势力不舍兵众兴粗害心。吾常仁慈柔和为本。咄咀小子。如斯毁坏不察本变。不舍兵众。吾在众中若紫金山。犹大宝藏靡不咨嗟。如妙华鬘今日必胜。化大乱众善毁魔兵。鬼神种靡不归伏。音越梵天闻于十方。声如哀鸾。诸神恶鬼此众伴侣天神来现住在目前。遍虚空中皆集勇猛。来诣树下欲得坏卿。假使大千满中诸形若干种变皆执金刚不能动吾。虽怀恶心执持五兵吾不畏之。魔持刀剑。沙门速起尽力驰走。今以刀刃段段解截。假使三千土地所有境界。皆满中魔各各执剑。如须弥山不能摇动吾一毛矣。况欲害乎。吾心坚强终不倾移。<a>神通</a>之曜巍巍无量。体紫金色如火中金。魔王益恼召四部兵。大来集会无极大力当往战斗。自古迄今未见有此。汝等并势当讨灭之</p>
<p>
	　　尔时四部十八亿众。各各变为师子熊罴虎兕象龙牛马犬豕猴猿之形不可称言。虫头人躯。虺蛇之身。鼋鼍之首。一面六目。或一项而多头。齿牙爪距担山吐火。雷电四绕擭戈矛戟。菩萨慈心不惊不怖一毛不动。光颜益好。鬼兵不能得近。魔王自前与佛相诘难。其辞曰</p>
<p>
	　　比丘何求坐树下乐于林薮毒兽间</p>
<p>
	　　云起可畏窈冥冥天鬼围绕不以惊</p>
<p>
	　　古有真道佛所行淡泊无畏除无明</p>
<p>
	　　其成最胜法满藏吾求斯坐决魔王</p>
<p>
	　　汝当作王转金轮七宝自至典四方</p>
<p>
	　　所受五欲最无比斯处无道起入宫</p>
<p>
	　　吾睹欲盛吞火铜弃国如唾无所贪</p>
<p>
	　　得王亦有老死忧去此无利勿妄谈</p>
<p>
	　　何安坐林而大语委国财位守空闲</p>
<p>
	　　不见我与四部兵象马步兵十八亿</p>
<p>
	　　以见猿猴师子面虎兕毒蛇象鬼形</p>
<p>
	　　皆持刀剑擭戈矛跳跃哮呼满虚空</p>
<p>
	　　设复亿垓神武备为魔如汝来会此</p>
<p>
	　　矢刃火攻如风雨不先得佛终不起</p>
<p>
	　　魔有本要令我退吾亦自誓不虚还</p>
<p>
	　　今汝福地何如佛于是可知谁得胜</p>
<p>
	　　吾曾终身快布施故典六天为魔王</p>
<p>
	　　比丘知我宿福行自称无量谁为证</p>
<p>
	　　昔吾行愿从定光受莂为佛释迦文</p>
<p>
	　　恐畏相尽故坐斯意定必解坏汝军</p>
<p>
	　　我所奉事诸佛多财宝衣食常施入</p>
<p>
	　　仁戒积德厚于地是以脱想无患难</p>
<p>
	　　菩萨即以智能力伸手按地是知我</p>
<p>
	　　应时普地轰大动魔与官属颠倒堕</p>
<p>
	　　魔王败绩怅失利惛迷却踞前画地</p>
<p>
	　　其有晓心乃了悟实时自归前悔过</p>
<p>
	　　吾以不复用兵器等行慈心却魔怨</p>
<p>
	　　世用兵器动人心而我以等如众生</p>
<p>
	　　若调象马虽以调然后故能会复生</p>
<p>
	　　若得最调如佛调以如佛说无不仁</p>
<p>
	　　垓天见佛擒魔众忍调无想怨自降</p>
<p>
	　　诸天<a>欢喜</a>奉华臻非法王坏法王胜</p>
<p>
	　　本从等意智能力慧能实时禳不祥</p>
<p>
	　　能使怨家为<a>弟子</a>当礼四等道之证</p>
<p>
	　　面如满月色从容名闻十方德如山</p>
<p>
	　　求佛相貌难得比当稽首斯度世仙</p>
<p>
	　　普曜经行道禅思品第十九</p>
<p>
	　　佛告比丘。菩萨坐佛树下。以降魔怨成正真觉。消荆蕀根三毒之源。无诸缘起阴盖衰种。永无微曀。众想以定净如虚空。勇猛无难。竖其大幢显示一切招来十方度脱<a>三界</a>。默坐树下示现四禅。为将来学显道径路。以缚诸我神通微妙。弃欲恶法无复五盖。不受五欲众恶自灭。念计分明。思视无为。譬如健人得胜怨家。意以清净成一禅行。心自开解却情欲意。无恶可攻不复计观。寂然惔怕如圣贤行念思以灭。譬如山顶之泉水自在中出盈流于外。溪谷雨潦<a>无缘</a>得入。静然守一专心不移成二禅行。又弃喜意惟见无欲。外诸好恶一不得入。内亦不起。心正体安。譬如莲华根在土中华合未开根茎华叶润渍水中。以净见真成三禅行。弃苦乐意无忧乐想。心不依善亦不附恶。无苦乐志正在其中。如人沐浴洁净覆以鲜好白缯。中外俱净表里无垢。喘息自灭寂然无变成四禅行</p>
<p>
	　　譬如陶家和埴调软中无砂砾在作何器。精进开发无所不能。已得定意建立大慈不舍大悲。智能善权究畅要妙。通三十七道品之行。所谓四意止。四意断。四禅足。五根五力。七觉八道。终而复始。以晓三脱得三达智。去来今事无所罣碍。变化现法所欲如意。不复用思身能飞行。能分一身作百作千。至亿万无数。复令为一。能彻入地石壁皆过从一方现。俯没仰出如出入水。能身中出水火。履水行虚身不陷坠。坐卧空中如鸟飞翔。坐能及天手扪日月。其身平立能至梵天。出没自在。眼能彻视。耳能洞听。豫知诸天人龙鬼神蚑行蠕动之类身行口言。念于所念悉见闻知。诸有贪淫无贪淫者。有瞋恚无瞋恚者。有愚痴无愚痴者。有爱欲无爱欲者。有大志行无大志<a>行者</a>。有内外行无内外行者。有念善无念善者有一心无一心者。有<a>解脱</a>意无解脱意者。一切悉知菩萨观天上人中地狱畜生鬼神五道先世父母兄弟妻子中外姓字。一一分别。一世十世百千亿无数世事。至于天地成败空荒之时。还复成时。能知一劫十劫至千亿劫无数劫中。内外姓字衣食苦乐<a>寿命</a>长短。死此生彼展转所趣。从上头始诸所更身生长老终。形色好丑贤愚苦乐。一切三界皆分别知。见人魂神各自随行生于五趣中。或堕饿鬼。或堕畜生。或作鬼神。或生天上。或入人形。有生豪贵富乐家者。或生卑鄙贫贱家者。知众生惑五阴自蔽色痛想行识皆习五欲。眼色耳声鼻香舌味身受心法为爱欲所牵。惑于财色思望安乐</p>
<p>
	　　从是生诸恶本。从恶致苦。能断爱习。不随淫心大如毛发。受行八道则众苦灭。何谓为八。<a>正见</a><a>正念</a>。正言正业。正治正方便。正意正定。譬如无薪无火不然不灭。是谓无为度世之道</p>
<p>
	　　菩萨自知以弃恶本。无淫怒痴<a>生死</a>以除。种根以断无余灾[卄/(阿-可+辛)/女]。所作以成智能以了。明星出时廓然大悟。得无上正真道。为最正觉</p>
<p>
	　　尔时得佛十种神力四无所畏十八之法。佛十神力者</p>
<p>
	　　佛悉见知深微隐远是处非处有限无限。明审如有。一力也</p>
<p>
	　　佛悉明知来今往古所造行地所受报处。二力也</p>
<p>
	　　佛能现化禅定脱门正受。三力也</p>
<p>
	　　佛悉分别天人众生彼彼异念。四力也</p>
<p>
	　　佛知众生若干种语及度世语。五力也</p>
<p>
	　　佛悉了知世间杂种无量情态。六力也</p>
<p>
	　　佛知欲缚知缚解要在所宜行。七力也</p>
<p>
	　　佛智如海善言无量。追识一切<a>宿命</a>所更。八力也</p>
<p>
	　　佛天眼净。见人初死神所出生<a>善恶</a>殃福随行受报。九力也</p>
<p>
	　　佛漏已尽无复缚着。神真睿智自知见证。究畅道行所作能作。无余生死其智明审。是为佛十神力也</p>
<p>
	　　佛四无所畏者。佛神智正无不知见。愚人惑言。佛未悉知。至诸梵魔众圣。莫能论佛之智故。独步不惧。一无畏也</p>
<p>
	　　佛漏尽智悉知。愚惑相言佛漏未尽。至于梵魔众圣。莫能论佛之智故。独步不惧。二无畏也</p>
<p>
	　　佛说经戒天下诵习。愚惑相言。<a>佛经</a>可遍至于梵魔众圣。莫能论毁佛之正经故。独步不惧。三无畏也</p>
<p>
	　　佛现道义言真而要能度苦厄。愚惑相言。不能度苦。至于梵魔众圣。莫能论佛正真故。周行不惧。四无畏也</p>
<p>
	　　佛十八不共。从得佛至于泥洹。一无失道。二无空言。三无忘志。四无不静意。五无若干想。六无不省视。七志达无损。八精进无损。九定意无损。十智能无损。十一解脱无损。十二度知见无损。十三古世之事悉知见。十四未来之事悉知见。十五今世之事悉知见。十六揽众身行化以本际。十七揽众言行化以本际。十八揽众意行化以本际。是为十八不共之法。佛得道意一切知见。坐自念言。是实微妙难知难明甚难得也。高而无上广不可极。渊而无下深不可测。大苞天地。细入无间。昔锭光佛时莂我为佛。名释迦文。今果得之。从无数劫勤苦所求。适今成耳。自念宿命诸所施为。道德慈孝仁义礼信。忠正守真虚心学圣。柔弱净意行<a>六度</a>无极。布施持戒忍辱精进。一心智能行四等心。慈悲喜护四思随时。养育众生如爱赤子。承事诸佛积德无量累劫勤苦功不唐捐。今悉获之。喜自叹曰</p>
<p>
	　　今觉佛极尊弃淫净无漏</p>
<p>
	　　一切能将导从者必欢豫</p>
<p>
	　　天福之报快妙愿皆以成</p>
<p>
	　　敏疾得上寂吾将逝泥洹</p>
<p>
	　　普曜经诸天贺佛成道品第二十</p>
<p>
	　　于是欲行天王女见如来坐于树下。神通以达所愿具足。降魔怨敌。竖大幢幡。无极大仁为大医王疗众疾患。无极师子若于恐惧衣毛不竖。调和心意灭除三垢。成三达智越于四渎。执一道盖救护三界。清净梵志为弃众恶。则为比丘除诸愚冥</p>
<p>
	　　何谓沙门。越于六径。广学无限。名曰博闻。德消尘劳。成为勇猛度于<a>彼岸</a>。所谓力者。总十种力具足法宝。见如来坐于树下。以偈赞曰</p>
<p>
	　　今在佛树下降伏魔官属</p>
<p>
	　　难动如须弥无畏无所舍</p>
<p>
	　　从无数亿劫施戒学智能</p>
<p>
	　　合会进道义亦无数亿劫</p>
<p>
	　　所行蔽释梵本发求佛道</p>
<p>
	　　无数劫行忍堪任众苦恼</p>
<p>
	　　故光紫金色精进无数劫</p>
<p>
	　　超越生死难以故降伏魔</p>
<p>
	　　从无数亿劫行禅神通慧</p>
<p>
	　　奉事无数佛是故众供养</p>
<p>
	　　从无数亿劫至诚博智能</p>
<p>
	　　将护亿众生是故速得佛</p>
<p>
	　　以降于身魔亦离于死魔</p>
<p>
	　　除去欲尘魔故得无忧患</p>
<p>
	　　是为天中天诸天所奉事</p>
<p>
	　　三界所敬养为无量<a>福田</a></p>
<p>
	　　悉消诸音响值佛成众佑</p>
<p>
	　　无能望睹者乃至坐道场</p>
<p>
	　　眉间相照曜无数亿佛土</p>
<p>
	　　悉曀日月光使众逮道明</p>
<p>
	　　端正中殊妙颜色最第一</p>
<p>
	　　相好愍念众三界所奉事</p>
<p>
	　　其眼甚清净睹无数诸佛</p>
<p>
	　　国土众生身心中所怀念</p>
<p>
	　　其心甚清净闻无数音声</p>
<p>
	　　诸天人民言<a>佛教</a>法之响</p>
<p>
	　　今得广长舌知时言柔软</p>
<p>
	　　当听斯<a>正法</a>至无为<a>甘露</a></p>
<p>
	　　以见魔兵众自悦心不懅</p>
<p>
	　　又见诸天人不欢如须弥</p>
<p>
	　　睹魔诸兵众不动亦不摇</p>
<p>
	　　虽怀其害心勇力降伏之</p>
<p>
	　　在坐不移转其身不倾动</p>
<p>
	　　不喜亦不瞋当时无所难</p>
<p>
	　　诸天世人民则为得善利</p>
<p>
	　　乃逮闻正法辄奉行至诚</p>
<p>
	　　常立在功勋蒙最胜福德</p>
<p>
	　　所行辄速成寂然人中英</p>
<p>
	　　人中尊导师以逮成正觉</p>
<p>
	　　震动亿垓国降伏众魔官</p>
<p>
	　　其声如梵天亦如哀鸾音</p>
<p>
	　　声香为第一瞿昙说是言</p>
<p>
	　　福报为最安除一切恼患</p>
<p>
	　　所愿者必成其人有功德</p>
<p>
	　　疾逮得佛道便降伏魔众</p>
<p>
	　　辄得归清凉以恬怕灭度</p>
<p>
	　　是故何福人兴立行有厌</p>
<p>
	　　以闻甘露法谁当有懈惓</p>
<p>
	　　处在林薮间谁当有退意</p>
<p>
	　　<a>饶益</a>于万民当奉行精进</p>
<p>
	　　其从菩萨行为人乃归命</p>
<p>
	　　所行造供养各成己国土</p>
<p>
	　　平如掌明镜辄等住其地</p>
<p>
	　　百千叶莲华自然出暐晔</p>
<p>
	　　百千亿诸天来睹佛道场</p>
<p>
	　　皆由己功勋如海无限量</p>
<p>
	　　降伏魔力势逮甘露法门</p>
<p>
	　　皆稽首作礼归命于如来</p>
<p>
	　　以若干清净各各执香盖</p>
<p>
	　　以睹见师子佛威神变化</p>
<p>
	　　则发菩萨意所住无能动</p>
<p>
	　　所言有名称如海不可量</p>
<p>
	　　强如须弥山为诸山中王</p>
<p>
	　　十指叉为礼从空出梵声</p>
<p>
	　　人中圣亦然处于师子座</p>
<p>
	　　百千诸树木曲躬向道场</p>
<p>
	　　其光明百千震动亿国土</p>
<p>
	　　尽灭诸恶趣诸难皆闲静</p>
<p>
	　　无能越度者病者皆得疗</p>
<p>
	　　是人中至真坐于师子床</p>
<p>
	　　佛威神变化犹如明珠火</p>
<p>
	　　自然有光曜犹如日月明</p>
<p>
	　　眉间演大光当时所奋明</p>
<p>
	　　普曜于三界无能见佛顶</p>
<p>
	　　人中勇如是坐于师子床</p>
<p>
	　　所显神足变来者靡不睹</p>
<p>
	　　坦然奉敬佛地六反震动</p>
<p>
	　　假使不舍兵善权多所感</p>
<p>
	　　若不舍兵仗当致众毒恼</p>
<p>
	　　尊师子如是在座现感应</p>
<p>
	　　于是净居天。梵世迦夷天。善梵天。及敬道魔子。往诣佛所执大宝盖。以贡上佛即叉十指以偈赞曰</p>
<p>
	　　仁尊现目前精进禅慧力</p>
<p>
	　　在魔显大辩圣以降伏之</p>
<p>
	　　一切义吉祥无数亿魔来</p>
<p>
	　　不起身不动稽首普<a>世尊</a></p>
<p>
	　　若干如恒沙不及于至尊</p>
<p>
	　　无所能动摇犹如恒沙劫</p>
<p>
	　　祠若干亿千所设为道故</p>
<p>
	　　无敢毁能人所行不可逮</p>
<p>
	　　有曾施妻子男女及仆使</p>
<p>
	　　菀园以国邑王位诸庄严</p>
<p>
	　　手足及其头身中诸所为</p>
<p>
	　　用行道之故仁慈不迷惑</p>
<p>
	　　如口所可说言辞终不变</p>
<p>
	　　佛无着大度当度无数众</p>
<p>
	　　亿载越泛流禅定神足力</p>
<p>
	　　降伏净正法愿具度众生</p>
<p>
	　　施世盲冥目普令一切和</p>
<p>
	　　一心愿普智合集归尊导</p>
<p>
	　　其志无限量靡不嗟叹者</p>
<p>
	　　如是降魔官觉成一切智</p>
<p>
	　　如是魔子嗟叹佛已。却住一面</p>
<p>
	　　于是化自在天。无憍乐天。兜术天。焰摩天忉利天。及四天王。虚空天。地神天。供养世尊普悉庄严。一切天地散华<a>烧香</a>。竖诸幡盖归命至尊。以偈赞曰</p>
<p>
	　　其化自在天无憍乐兜术</p>
<p>
	　　焰忉利四王皆来供养佛</p>
<p>
	　　坚固如金刚住在三千国</p>
<p>
	　　志强不可毁正住佛道场</p>
<p>
	　　正使肌皮消骨髓尽无余</p>
<p>
	　　若不成佛道终不起于坐</p>
<p>
	　　仁师子辞正一切三千国</p>
<p>
	　　尽誓立威神草木皆为兵</p>
<p>
	　　兴大无极哀来至菩萨所</p>
<p>
	　　我领亿剎土坦平无有难</p>
<p>
	　　余等地诸神咸来得善利</p>
<p>
	　　及使最尊人举足履我上</p>
<p>
	　　其在世勇猛靡所不照明</p>
<p>
	　　将护三千界何况于一身</p>
<p>
	　　下方亿百千皆为一品类</p>
<p>
	　　普度诸众生所可作基业</p>
<p>
	　　我等护是地普及三千土</p>
<p>
	　　皆使得上愿随乐得服食</p>
<p>
	　　若有越境界所在使安隐</p>
<p>
	　　其诸佛之子瞿昙诸声闻</p>
<p>
	　　班宣道法时若复听闻者</p>
<p>
	　　一切诸德本皆劝助佛道</p>
<p>
	　　梵天化自在天。无憍乐天。兜术天。焰摩天。忉利天。四天王。虚空天地神天。地神天。供养叹佛已。却住一面</p>
		

	
	

		</div></div><hr><script charset='utf-8' src='../../js/footer.js'></script></body></html>