<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 悲华经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 悲华经</center></div><div class='fo'><center>经文出处:来自无量光明网</center><br/><br>
			<p>
	　　<strong>第六卷 悲华经</strong></p>
<p>
	　　北凉<a>天竺</a><a>三藏</a>昙无谶译</p>
<p>
	　　诸<a>菩萨</a>本授记品第四之四</p>
<p>
	　　尔时五人即至佛所以所得物。供养<a>世尊</a>及<a>比丘</a>僧。供养已复白佛言。世尊。惟愿如来授我阿耨多罗三藐三菩提记。令于贤劫成阿耨多罗三藐三菩提。善男子。尔时宝藏如来即与五人授阿耨多罗三藐三菩提记。手龙汝于来世贤劫之中。当得成佛号坚音如来。十号具足。坚音如来般<a>涅盘</a>后。陆龙次当作佛号快乐尊如来。十号具足。快乐尊佛般涅盘后。水龙次当成佛号导师如来。十号具足。导师佛般涅盘后。<a>虚空</a>龙次当成佛号爱清净如来。十号具足。爱清净佛般涅盘后。妙音龙次当作佛号那罗延胜叶如来。十号具足。善男子。宝藏如来记是五人贤劫成佛已。宝海梵志。复告持力捷疾。善男子。汝今可取种种庄严净妙世界。如心所喜便可发愿。与一切众生<a>甘露</a>法味。专心精勤行菩萨道。慎莫思惟劫数长远。善男子。尔时梵志捉持力捷疾臂将至佛所至佛所已坐于佛前白佛言。世尊。未来之世于贤劫中。有几佛向如来出世。尔时佛告持力捷疾言。善男子。半贤劫中有千四佛出现于世。持力捷疾言。世尊。彼贤劫中诸佛世尊般涅盘已。最后妙音龙成阿耨多罗三藐三菩提。号那罗延胜叶。世尊。我愿于尔时修菩萨道。修诸苦行持戒布施多闻精进忍辱爱语福德智能。种种助道悉令具足。贤劫诸佛垂成佛时。愿我在初奉施饮食。般涅盘后收取<a>舍利</a>。起塔供养。护持<a>正法</a>。见毁戒者劝化安止令住持戒。远离<a>正见</a>堕诸见者。劝化安止令住正见。散乱心者劝化安止令住定心。无威仪者劝化安止住圣威仪。若有众生欲行善根。我当为其开示善根。彼诸世尊般涅盘后正法垂灭。我于尔时当护持之令不断绝。于世界中然正法灯。刀兵劫时。我当<a>教化</a>一切众生。持不杀戒乃至正见。于十恶中拔出众生。安止令住十善道中。灭诸盲冥开示善法。我当灭此劫浊命浊众生浊烦恼浊见浊。令无有余。于饥馑劫。我当劝化一切众生。安止住于檀波罗蜜乃至般若波罗蜜。亦如是我劝众生住<a>六波罗蜜</a>时。众生所有一切饥饿。黑暗秽浊怨贼斗诤。及诸烦恼悉令寂静。于疾疫劫。我当教化一切众生。悉令住于<a>六和</a>法中。亦令安止住四摄法。众生所有疾疫黑暗当令灭尽。于半贤劫断灭众生如是苦恼。一千四佛。于半劫中出世。涅盘。正法灭已。然后我当成阿耨多罗三藐三菩提。如千四佛所得<a>寿命</a>声闻<a>弟子</a>。我之寿命声闻弟子。亦复如是等无差别。如千四佛于半劫中调伏众生。愿我亦于半贤劫之中调伏众生。是半劫中诸佛所有声闻弟子。毁于禁戒堕在诸见。于诸佛所无有恭敬。生于瞋恚恼害之心。破法坏僧诽谤贤圣。毁坏正法作恶逆罪。世尊。我成阿耨多罗三藐三菩提时。悉当拔出于<a>生死</a>污泥。令入<a>无畏</a>涅盘城中。我般涅盘后正法贤劫一时灭尽。若我涅盘正法贤劫俱灭尽已。我之齿骨并及舍利。悉当变化作佛形像。三十二相璎珞其身。一一相中有八十种好。次第庄严遍至十方无量无边无佛世界。一一化佛以三乘法。教化无量无边众生悉令不退。若彼世界病劫起时无有<a>佛法</a>。是化佛像亦当至中。教化众生如前所说。若诸世界无珍宝者。愿作如意摩尼宝珠。雨诸珍宝自然发出纯金之藏。若诸世界所有众生。离诸善根诸苦缠身。我当于中雨忧陀娑香栴檀沈水种种诸香。令诸众生断烦恼病诸邪见病身四大病。于三福处勤心<a>修行</a>。令命终时生<a>天人</a>中。世尊。我行菩萨道时。当作如是利益众生。我成阿耨多罗三藐三菩提已。当作如是佛事。般涅盘后舍利复至无量世界。如是利益众生。世尊。若我所愿不成不得己利。不能与诸众生作大医王。不能利益者。我今便为欺诳十方无量世界在在处处现在诸佛如来。今者亦复不应与我授阿耨多罗三藐三菩提记。世尊。所与无量无边亿阿僧祇众生。授阿耨多罗三藐三菩提记者。我亦不得见如是人。亦不闻佛音声法僧之声行善法声。常堕阿鼻<a>地狱</a>中。世尊。若我所愿成就得己利者。如来今者当称赞我。时佛即赞持力捷疾。善哉善哉。善男子。汝于来世作大医王。令诸众生离诸苦恼。是故字汝为火净药王</p>
<p>
	　　佛告火净药王。汝于来世过一恒河沙等阿僧祇劫。入第二恒河沙阿僧祇劫。后分贤劫中一千四佛。垂成阿耨多罗三藐三菩提。汝当悉得奉施饮食。乃至如上汝之所愿。那罗延胜叶。般涅盘后正法灭已。汝当成于阿耨多罗三藐三菩提。号楼至如来应正遍知明行足善逝<a>世间</a>解无上士调御丈夫天人师佛世尊。寿命半劫。汝之所得声闻弟子。如千四佛所有弟子等无差别。所化众生。般涅盘后。正法灭已贤劫俱尽。齿骨舍利悉化作佛。乃至生天人中亦复如是。尔时火净<a>药王菩萨</a>复白佛言。世尊。若我所愿成就得己利者。惟愿如来。以百福庄严金色之手摩我顶上。善男子。尔时宝藏如来即以百福庄严之手。摩火净药王顶上。善男子。尔时火净药王菩萨见是事已心生<a>欢喜</a>。即以头面。礼于佛足却住一面。尔时宝海梵志。以天妙衣与火净药王菩萨。而赞之曰。善哉善哉。善男子。汝之所愿甚奇甚特。从今已往更不须汝与我策使。常得<a>自在</a>修安乐行。尔时佛告寂意菩萨。善男子。时宝海梵志作是思惟。我今已劝无量无边百千亿那由他众生。令住阿耨多罗三藐三菩提。我今见是诸大菩萨各各发愿取净佛土。唯除一人婆由毗纽。此贤劫中其余菩萨亦离五浊。我今当于是末世中。以真法味与诸众生。我今当自坚牢庄严作诸善愿。如师子吼。悉令一切菩萨闻已心生疑怪叹未曾有。复令一切大众天龙鬼神干闼婆阿修罗迦楼罗紧那罗摩睺罗伽人及非人。叉手恭敬供养于我。令佛世尊称赞于我并授记莂。令十力无量无边在在处处现在诸佛。为诸众生讲说正法。彼诸如来闻我师子吼者。悉赞叹授我阿耨多罗三藐三菩提记。亦遣使来令诸大众悉得见之。我今最后发大誓愿。成就菩萨所有大悲。乃至成阿耨多罗三藐三菩提已。若有众生闻我大悲名者。悉令生于希有之心。若于后时有诸菩萨成就大悲者。亦当愿取如是世界。是世界中所有众生饥虚于法。盲无慧眼具足四流。是诸菩萨当作救护而为<a>说法</a>。我乃至般涅盘已。十方无量无边百千亿诸世界中。在在处处现在诸佛。于诸菩萨大众之中称赞我名。亦复宣说我之善愿。令彼菩萨以大悲勤心。皆专心听闻是事已。心大惊怪叹未曾有。先所得悲皆更增广。如我所愿取不<a>净土</a>。是诸菩萨皆如我于不净世界。成阿耨多罗三藐三菩提。拔出四流众生。安止令住于三乘中乃至涅盘。善男子。尔时宝海梵志。思惟如是大悲愿已。偏袒右肩至于佛所。尔时复有无量百千万亿诸天。在虚空中作天伎乐雨种种华。各各同声而赞叹言。善哉善哉。善大丈夫。今至佛所发奇特愿。欲以智水灭于世间众生烦恼。尔时一切大众合掌恭敬。在梵志前同声礼敬而赞叹言。善哉善哉。尊大智能。我等今者得大利益。能作牢坚诸善愿也。我等今者。愿闻尊意所发善愿。尔时梵志。在于佛前右膝着地。尔时三千<a>大千世界</a>六种震动。种种伎乐不鼓自鸣。飞鸟走兽相和作声。一切诸树生非时华。三千大千世界之中。因地众生。于阿耨多罗三藐三菩提。若已发心若未发心。惟除地狱饿鬼下劣畜生。其余众生皆悉生于大利益心纯善之心无怨贼心无秽浊心慈希有心。飞行众生寻住于空心生欢喜。散种种华末香涂香。种种伎乐幢幡衣服而以供养。柔软妙音赞咏梵志。皆悉一心欲闻梵志所发善愿。乃至阿迦贰咤天天上诸天亦下阎浮提。在虚空中散种种华末香涂香。种种伎乐幢幡衣服而以供养。柔濡妙音赞咏梵志。精勤一心欲闻梵志所发善愿。尔时宝海梵志叉手恭敬以偈赞佛</p>
<p>
	　　游戏<a>禅定</a>如大梵王</p>
<p>
	　　光明端严如天帝释</p>
<p>
	　　舍财布施如转轮王</p>
<p>
	　　持妙珍宝如主藏臣</p>
<p>
	　　功德自在如师子王</p>
<p>
	　　不可倾动如须弥山</p>
<p>
	　　心不波荡如大海水</p>
<p>
	　　于罪不罪其心如地</p>
<p>
	　　除诸烦恼如清净水</p>
<p>
	　　烧诸结使如火猛焰</p>
<p>
	　　无诸障阂犹如大风</p>
<p>
	　　示现实法如四天王</p>
<p>
	　　所雨法雨如大龙王</p>
<p>
	　　充足一切犹如时雨</p>
<p>
	　　破诸外道如大论师</p>
<p>
	　　功德妙音如须曼华</p>
<p>
	　　说法妙音犹如梵天</p>
<p>
	　　除诸苦恼如大医王</p>
<p>
	　　等心一切如母爱子</p>
<p>
	　　摄取众生犹如慈父</p>
<p>
	　　身不可坏如金刚山</p>
<p>
	　　能断爱枝犹如利刀</p>
<p>
	　　广度生死犹如船师</p>
<p>
	　　以智济人犹如舟船</p>
<p>
	　　光明清凉如月盛满</p>
<p>
	　　开众生华如日初出</p>
<p>
	　　能与众生<a>沙门</a>四果</p>
<p>
	　　犹如秋树生诸果实</p>
<p>
	　　仙圣围繞犹如凤凰</p>
<p>
	　　其意深广犹如大海</p>
<p>
	　　等心众生犹如草木</p>
<p>
	　　知诸<a>法相</a>如观空拳</p>
<p>
	　　等心行世平如水相</p>
<p>
	　　成就妙相善于大悲</p>
<p>
	　　能与无量众生授记</p>
<p>
	　　我今调伏无量众生</p>
<p>
	　　惟愿如来与我授记</p>
<p>
	　　于未来世成就胜道</p>
<p>
	　　微妙智能大仙世尊</p>
<p>
	　　愿以妙音真实说之</p>
<p>
	　　我于恶世要修诸忍</p>
<p>
	　　与诸结使烦恼贼斗</p>
<p>
	　　拔出无量一切众生</p>
<p>
	　　安止住于寂灭道中</p>
<p>
	　　善男子。宝海梵志说此偈赞佛已。是时一切大众皆赞叹言。善哉善哉。大丈夫。善能赞叹如来法王。尔时梵志复白佛言。世尊。我已教化无量亿众。发阿耨多罗三藐三菩提心。是诸众生已各愿取净妙世界。离不净土。以清净心种诸善根。善摄众生而调伏之。火鬘摩纳等一千四人。皆悉读诵毗陀外典。如来已为是诸人等。授其记莂。于贤劫中当成为佛。有诸众生多行贪淫瞋痴憍慢。悉当调伏于三乘中。是一千四佛所放舍者。所谓众生厚重烦恼。五浊恶世能作五逆。毁坏正法。诽谤<a>圣人</a>。行于邪见。离圣七财不孝父母。于诸沙门<a>婆罗门</a>所心无恭敬。作不应作。应作不作。不行福事不畏后世。于三福处<a>无心</a>欲行。不求天上人中果报。勤行十恶趣三不善。离善知识不知亲近真实智能。入于三有生死狱中。随四流流没在灰河。为痴所盲离诸善业。专行恶业。如是众生诸佛世界所不容受。是故摈来集此世界。以离善业行不善业行。于邪道重恶之罪积如大山。尔时<a>娑婆世界</a>贤劫中人寿命千岁。是一千四佛大悲不成。不取如是弊恶之世。令诸众生流<a>转生</a>死。犹如机关无有救护。无所依止无舍无灯。受诸苦恼而反舍放。各各愿取净妙世界。净土众生已自善调。其心清净已种善根勤行精进。已得供养无量诸佛而更摄取。世尊。是诸人等为实尔不。尔时世尊即告梵志。实如所言。善男子。是诸人等如其所喜。各取种种严净世界。我随其心已与授记</p>
<p>
	　　尔时梵志复白佛言。世尊。我今心动如紧花树叶。心大忧愁身皆燋悴。此诸菩萨虽生大悲不能取此五浊恶世。今彼诸众生堕痴黑暗。世尊。乃至来世过一恒河沙等阿僧祇劫。入第二恒河沙等阿僧祇劫。后分贤劫中人寿千岁。我当尔时行菩萨道。久在生死忍受诸苦。以诸菩萨三昧力故。要当不舍如是众生。世尊。我今自行六波罗蜜调伏众生。如佛言。曰。以财物施名檀波罗蜜。世尊。我行檀波罗蜜时。若有众生世世从我乞求所须。向其所求要当给足。饮食医药衣服卧具。舍宅聚落华香璎珞涂身之香。供给病者医药侍使。幢幡宝盖钱财谷帛。象马车乘金银钱货。真珠琉璃颇梨。珂贝璧玉珊瑚真宝伪宝天冠拂饰。如是等物。我于众生乃至贫穷。生大悲心悉以施与。虽作是施不求天上人中果报。但为调伏摄众生故。以是因缘舍诸所有。若有众生乞求过量。所谓奴婢聚落城邑妻子男女。手脚鼻舌头目皮血骨肉身命。乞求如是过量之物。尔时我当生大悲心。以此诸物持用布施不求果报。但为调伏摄众生故。世尊。我行檀波罗蜜时。过去菩萨行檀波罗蜜者所不能及。未来菩萨当发阿耨多罗三藐三菩提心。行檀波罗蜜者亦不能及。世尊。我于来世为行菩萨道故。于百千亿劫当行如是檀波罗蜜。世尊。未来之世若有欲行菩萨道。者我当为是行檀波罗蜜令不断绝。我初入尸罗波罗蜜时。为阿耨多罗三藐三菩提故持种种戒修诸苦行如檀中说。观我<a>无我</a>故五情不为五尘所伤。此羼提波罗蜜。我如是行羼提波罗蜜亦如上说。观有为法离诸过恶。见无为法微妙寂灭。精勤修集于无上道不生退转。此毗梨耶波罗蜜。我亦如是行毗梨耶波罗蜜。若一切处修行空相得寂灭法。是名禅波罗蜜。若解诸法本无生性今则无灭。是名般若波罗蜜。我于无量百千亿阿僧祇劫。坚固精勤修集般若波罗蜜。何以故。或有菩萨于过去世不为阿耨多罗三藐三菩提行菩萨道。坚固精勤修集般若波罗蜜。未来之世或有菩萨未为阿耨多罗三藐三菩提行菩萨道。坚固精勤修集般若波罗蜜。是故我今当于来世发阿耨多罗三藐三菩提心修菩萨道。令诸善法无有断绝。世尊。我初发心已为未来诸菩萨等。开示大悲乃至涅盘。有得闻我大悲名者。心生惊怪叹未曾有。是故我于布施不自称赞。不依持戒不念忍辱。不猗精进不味诸禅。所有智能不着三世虽行如是六波罗蜜不求果报。有诸众生离圣七财。诸佛世界之所摈弃。作五逆罪毁坏正法。诽谤贤圣。行于邪见。重恶之罪犹如大山。常为邪道之所覆蔽。是故我今为是众生专心庄严。精勤修集六波罗蜜。我为一一众生种善根故。于十劫中入阿鼻地狱受无量苦。畜生饿鬼及贫穷鬼神卑贱人中。亦复如是。若有众生。空无善根失念燋心。我悉摄取而调伏之令种善根。乃至贤劫于其中间终不愿在天上人中受诸快乐。惟除一生处兜术天待时成佛。世尊。我应如是久处生死。如一佛世界微尘等劫。以诸所须供养诸佛。为一众生种善根故。以一佛世界微尘数等诸供养具。供养十方无量无边一一诸佛。亦于十方无量无边一一佛所。得如一佛世界微尘数等诸善功德。于一一佛前复得教化如一佛世界微尘数等众生。令住无上菩提之道。缘觉声闻亦复如是。随诸众生所愿而教。若有世界佛未出世。愿作仙人教诸众生令住十善。五<a>神通</a>中远离诸见。若有众生事摩醯首罗天。我愿<a>化身</a>如摩醯首罗。而教化之令住善法。事八臂者亦愿化为八臂天身。而教化之令住善法。事日月梵天亦愿化为日月梵身。而教化之令住善法。有事金翅鸟乃至事兔。愿化为兔身随而教化令住善法。若见饥饿众生。我当以身血肉与之令其饱满。若有众生犯于诸罪。当以身命代其受罪为作救护。世尊。未来世中有诸众生。离诸善根烧灭善心。我于尔时为是众生当勤精进行菩萨道在生死中受诸苦恼。乃至过一恒河沙等阿僧祇劫入第二恒河沙等阿僧祇劫。后分初入贤劫。火鬘摩纳成阿耨多罗三藐三菩提。字拘留孙如来时。我所教化离诸善业。行不善业烧燋善心。离圣七财。作五逆罪。毁坏正法。诽谤圣人。行于邪见。重恶之罪犹如大山。常为邪道之所覆蔽。无佛世界所弃捐者。令发阿耨多罗三藐三菩提心行檀波罗蜜。乃至行般若波罗蜜。安止住于不退转地。皆令成佛在于十方如一佛土。微尘数等诸佛世界转正法轮。令诸众生于阿耨多罗三藐三菩提。种诸善根出离恶道。安止得住功德智能助菩提法者。愿我尔时悉得见之。世尊。若有诸佛在在处处。遣诸众生至于佛所。受阿耨多罗三藐三菩提记。令得陀罗尼三昧忍辱。即得次第上菩萨位。得于种种庄严世界。各各悉得随意所求取净佛土。如是众生悉是我之所劝化者。入贤劫中<a>拘留孙佛</a>出世之时。如是等众亦于十方如微尘等诸佛世界。成阿耨多罗三藐三菩提。在在处处住世说法亦令我见。世尊。拘留孙佛成佛之时。我至其所。以诸供具而供养之。种种谘问<a>出家</a>之法。持清净戒广学多闻。专修三昧勤行精进说微妙法。唯除如来余无能胜。是时或有钝根众生无诸善根。堕在邪见。行不正道。作五逆罪。毁坏正法。诽谤圣贤。重恶之罪犹如大山。我时当为如是众生。说于正法摄取调伏。佛日没已我于其后。自然当作无量佛事。伽那迦牟尼<a>迦叶佛</a>等住世说法。乃至自然作于佛事。亦复如是。乃至人寿千岁。我于尔时劝诸众生。于三福处。过千岁已。上生天上为诸天人讲说正法令得调伏。乃至人寿百二十岁。尔时众生愚痴自在。自恃端正种姓豪族。有诸放逸悭吝嫉妒。堕在黑暗五浊恶世。厚重贪欲瞋恚愚痴憍慢悭吝嫉妒。非法行欲非法求财。行邪倒见。离圣七财。不孝父母。于诸沙门婆罗门所不生恭敬。应作不作。作不应作。不行福事不畏后世。不勤修集于三福处不乐三乘。于三善根不能修行。专为三恶。不修十善勤行十恶。其心常为四倒所覆。安止住于四<a>破戒</a>中。令四魔王常得自在。[漂*寸]在四流五盖盖心。当来世中如是众生。六根放逸行八邪法。入大罪山起诸结缚。不求天上人中果报。邪倒诸见趣于邪道行于五逆毁坏正法诽谤圣人离诸善根。贫穷下贱无所畏忌。不识恩义失于<a>正念</a>。轻蔑善法无有智能。不能学问破戒谀谄。以嫉妒心于所得物不与他分。互相轻慢无有恭敬。懒惰<a>懈怠</a>诸根缺漏。身体羸劣乏于衣服。亲近恶友处胎失念。以受种种苦恼故恶色燋悴。其眼互视无惭无愧。互相怖畏于一食顷。身口意业所作诸恶无量无边。以能为恶故得称叹。尔时众生专共修集断常二见。坚着五阴危脆之身。于五欲中深生贪着。常起忿恚怨贼之心欲害众生。心常瞋恼秽浊粗朴。未得调伏悭吝贪着。不舍非法无有决定。互相畏怖起于诤竞。以秽浊心共相杀害。远离善法起无善心作诸恶。业于善不善不信果报。于诸善法起违背心。于灭善法生欢喜心。于不善法起专作心。于寂灭涅盘起不救心。于持戒沙门婆罗门所生不敬心。于诸缚结起悕求心于老病死起深<a>信心</a>。于诸烦恼起受持心。于五盖法起摄取心。于正法幢起远离心。于诸见幢起竖立心。常起相违轻毁之心。共起斗诤相食啖心。各各相违共相侵陵。摄取怨恨恼乱之心。于诸欲恶起无厌心。于他财物起嫉妒心。于受恩中起不报心。于诸众生起贼盗心。于他妇女起侵恼心。是时众生。一切心中无有善愿。是故常闻地狱声。畜生声。饿鬼声。疾病声。老死声。恼害声。八难声。闭系声。杻械枷锁缚束声。夺他财物侵恼声。瞋恚轻毁呵责声。破坏众人和合声。他方国贼兵甲声。饥饿声。谷贵偷盗声。邪淫妄语狂痴声。两舌恶言绮语声。悭贪嫉妒摄取声。若我我所斗诤声。憎爱适意不适意声。恩爱别离忧悲声。怨憎集聚苦恼声。各各相畏僮仆声。处胎臭秽不净声。寒热饥渴疲极声。耕犁种殖匆务声。种种工巧疲厌声。疾病患苦羸损声。是时众生各各常闻如是等声。如是众生断诸善根。离善知识常怀瞋恚。皆悉充满娑婆世界。悉是他方诸佛世界之所摈弃以重业故。于贤劫中寿百二十岁。如是众生业因缘故。于娑婆世界受其卑陋。成就一切诸善根者之所远离。娑婆世界其地多有咸苦盐卤土沙砾石。山陵堆阜溪谷沟壑。蚊虻毒蛇诸恶鸟兽充满其中。粗涩恶风非时而起。当于非时恶雹雨水。其雨水味毒酢咸苦。以是雨故生诸药草树木茎节枝叶华果。百谷诸味皆悉杂毒。如是非时粗涩恶浊杂毒之物。众生食已增益瞋恚。颜色燋悴无有润泽。于诸众生心无慈愍。诽谤圣人各各无有恭敬之心。常怀恐怖共相残害生恼乱心。啖肉饮血剥皮而衣。执持刀杖勤作杀害。自恃豪族色相端正。读诵外典便习鞍马。善用刀槊弓箭射御。于自眷属生嫉妒心。若诸众生修习邪法受种种苦。世尊。愿我尔时从兜术天下生最胜转轮王家。若自在王家处在第一大夫人胎。为诸众生调伏其心。修善根故寻入胎时放大光明。其光微妙遍照娑婆世界。从金刚际上至阿迦尼咤天。令彼所有诸众生等。若在地狱若在畜生若在饿鬼。若在天上若在人中。若有色若无色。若有想若无想。若非有想若非无想。悉愿见我微妙光明。若光触身亦愿得知。以见知光故。悉得分别生死过患。勤求无上寂灭涅盘。乃至一念断诸烦恼。是名令诸众生初种涅盘之根栽也。愿我处胎于十月中。得选择一切法入一切法门。所谓无生空三昧门。于未来世无量劫中说此三昧。善决定心不可得尽。若我出胎成阿耨多罗三藐三菩提已。彼诸众生我当拔出令离生死。如是等众悉令见我。虽处母胎满足十月。然其实是住珍宝三昧。结加趺坐正受思惟。十月满已从右胁出。以一切功德成就三昧力故。令娑婆世界从金刚际上至阿迦尼咤天六种震动。其中众生或处地狱畜生饿鬼天上人中。悉得惺悟。尔时复有以微妙光明。遍照娑婆世界亦得惺悟无量众生。若有众生未种善根。我当安止令种善根。于涅盘中种善根已。令诸众生生三昧芽我出右胁足蹈地时。复愿娑婆世界从金刚际上至阿迦尼咤天六种震动。所有众生依水依地依于虚空胎生卵生湿生化生。在五道者悉得惺悟。若有众生未得三昧愿皆得之。得三昧已。安止令住三乘法中不退转地。我既生已。于娑婆世界所有诸天梵王魔天。忉利诸天及日月天。四天王诸大龙王干闼婆阿修罗迦楼罗紧那罗摩睺罗伽化生神仙夜叉罗剎。悉令尽来共供养我。令我生已寻行七步。行七步已。以选择功德三昧力故。说于正法令诸大众心生欢喜住于三乘。于此众中若有众生学声闻者。愿尽此生便得调伏。若有习学缘觉乘者。一切皆得日华忍辱。有学大乘者。皆得执持金刚爱护大海三昧。以三昧力故超过三住。我于尔时悕求洗浴。愿有最胜大龙王来洗浴我身。众生见者即住三乘。所得功德如上所说。我为童子乘羊车时。所可示现种种伎术。为悟一切诸众生故。处在宫殿妻子彩女五欲之中。共相娱乐见其过患。夜半出城除诸璎珞严身之具。为欲破坏尼揵子等诸外道师。恭敬衣服故我着<a>袈裟</a>至菩提树下。众生见我处于菩提树下。皆悉发愿欲令我速以一切功德成就三昧力说三乘法。闻是法已。于三乘中生深重欲勤行精进。若有已发声闻乘者令脱烦恼。要一生在当于我所而得调伏。若有已发缘觉乘者。皆悉令得日华忍辱。若有已发大乘之者。皆得执持金刚爱护大海三昧。以三昧力故超过四地。我自受草于菩提树下敷金刚座处。结加趺坐身心正直。系念在于阿颇三昧。以三昧力故令入出息停住寂静。于此定中一日一夜日食半麻半米。以其余半持施他人。我如是久远修集苦行。娑婆世界上至阿迦尼咤。闻我名者皆到我所供养于我。我如是苦行如是等众悉当为我而作证明。若有众生于声闻乘种善根者。世尊。愿令是等于诸烦恼心得寂静。若余一生要至我所。我当调伏缘觉大乘亦复如是。若有诸龙鬼神干闼婆阿修罗迦楼罗紧那罗摩睺罗伽饿鬼毗舍遮五通神仙。来至我所供养于我。我如是苦行。是等众生皆为证明。若有已学声闻缘觉及大乘者亦复如是。若有四天下众生。修于外道粗食苦行。有诸非人往至其所说如是言。卿等不能悉行诸苦。亦复不得大果报也。非是希有。如我地分有一生菩萨行于苦行。复入如是微妙禅定身口意业。皆悉寂静灭出入息。一日一夜日食半麻半米。如是苦行大得果报。得大利益多所开化。是苦行人不久当成阿耨多罗三藐三菩提。卿若不信我所言者。自可往至其所观其所作。世尊。愿是诸人舍其所修。悉来我所观我苦行。或有众生已学声闻乃至大乘亦复如是。若有诸王大臣人民在家出家。一切见我行是苦行。来至我所供养于我。或有已学声闻缘觉大乘亦复如是。若有女人见我苦行。来至我所供养于我。是诸女人所受身分即是后身。若有已学声闻缘觉大乘亦复如是。若有诸禽兽见我苦行亦至我所。是诸禽兽于此命终。更不复受畜生之身。若有已发声闻乘者。余一生在要至我所而得调伏。若有已发缘觉心者亦复如是。乃至微细小虫饿鬼亦如是。我如是久远苦行一结加趺坐。时有百千亿那由他等无量众生为我证明。如是众生已于无量无边阿僧祇劫种<a>解脱</a>子。世尊。我如是苦行过去众生未曾有能作如是行。及余外道声闻缘觉大乘之人。亦无有能作如是苦行。世尊。我如是苦行未来众生亦无能作。及余外道声闻缘觉大乘之人。亦无能作如是苦行。我未成阿耨多罗三藐三菩提时。已能作大事。所谓破坏魔王及其眷属。我愿破烦恼魔成阿耨多罗三藐三菩提已。为一众生安住阿<a>罗汉</a>胜妙果中。随尔所时现受残业报身。如是第二众生安住阿罗汉。第三第四亦复如是。我为一一众生故。示现百千无量神足。欲令安住正见之中。为一一众生故。说百千无量法门义随其所堪令住圣果。以金刚智能。破一切众生诸烦恼山。为诸众生说三乘法。为一一众生故。过百千由旬不乘神力。往至其所而为说法。令得安住无所畏中。或有诸人于我法中欲出家者。愿无障阂。所谓羸劣失念狂乱憍慢。无有畏惧痴无智能。多诸结使其心散乱。若有女人欲于我法出家学道受大戒。者成就大愿。我诸四众比丘<a>比丘尼</a>优婆塞优婆夷悉得供养。愿诸天人及诸鬼神得四圣谛。诸龙阿修罗及余畜生。受持八戒修净梵行。世尊。我成阿耨多罗三藐三菩提已。若有众生于我生瞋。或以刀杖火坑及余种种。欲残害我。或以恶言诽谤骂詈。遍十方界而作轻毁。若持毒食以用饭我。如是残业我悉受之。成阿耨多罗三藐三菩提。往昔所有怨贼众生。起于害心种种恶言。以杂毒食出我身血。如是等人悉以恶心来至我所。我当以戒多闻三昧。大悲熏心<a>梵音</a>妙声而为说法。令彼闻已心生清净住于善法。所作恶业寻便忏悔更不复作。悉令得生天上人中无有障阂。生天人中得妙解脱。安住胜果离诸欲恶。永断诸流障阂业尽。若诸众生有残业者。皆悉得尽无有遗余。世尊。我成阿耨多罗三藐三菩提已。一切所有身诸毛孔。日日常有诸化佛出。三十二相璎珞其身。八十种好次第庄严。我当遣至无佛世界有佛世界及五浊界。若彼世界有五逆人。毁坏正法诽谤圣人。乃至断诸善根。有学声闻缘觉大乘。毁破诸戒堕于大罪。烧灭善心灭失善道。堕在生死空旷泽中。行诸邪道登涉罪山。如是众生百千万亿。一一化佛一日之中遍为说法。或有奉事魔醯首罗。随作其形而为说法。亦于尔时称我名字而赞叹之。愿是众生闻赞叹我心生欢喜。种诸善根生我世界。世尊。是诸众生若临终时。我不在其前为演说法令心净者。我于未来终不成阿耨多罗三藐三菩提。若彼众生命终之后堕三恶道。不生我国受人身者。我之所知无量正法悉当灭失。所有佛事皆不成就。事那罗延者亦复如是。世尊。我成阿耨多罗三藐三菩提已。愿令他方世界所有五逆之人。乃至行诸邪道登涉罪山。如是众生临命终时。悉来集聚生我世界。随其本相所受身色。艾白无润面目丑陋如毗舍遮。失念破戒臭秽短命。以此诸恶损减其身。资生所须常不供足。为是众生故于娑婆世界诸四天下。一时之中从兜术下现处母胎。乃至童子学诸伎艺出家苦行破坏诸魔。成无上道转正法轮。般涅盘后流布舍利。如是示现种种佛事。悉皆遍满如是百亿诸四天下。</p>
		

	
	

		</div></div><hr><script charset='utf-8' src='../../js/footer.js'></script></body></html>