<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四十三卷 佛本行集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四十三卷 佛本行集经</center></div><div class='fo'><center>经文出处:来自无量光明网</center><br/><br>
			<p>
	　　<strong>第四十三卷 佛本行集经</strong></p>
<p>
	　　隋<a>天竺</a><a>三藏</a>阇那崛多译</p>
<p>
	　　优波斯那品下</p>
<p>
	　　尔时商主及众贾人至海洲已。值于种种诸杂珍宝。彼等收拾。满其船舶。还至岸边。收[佥*殳]宝货。欲向本国。中间路上。遇见一塔。其塔乃是迦叶<a>世尊</a>多陀阿伽度阿罗呵三藐三<a>佛陀</a><a>舍利</a>之塔。其塔破坏。基陛颓落。处处堕坠。如是见已。而彼最长商主。告于余二商主及众商言。汝诸人辈。若知我等不惜身命。为求财故。入彼大海。而今彼处得利回还。至于此间。我等今者亦可共作来世利益善业因缘。如旧智人所说偈言</p>
<p>
	　　福德之力成多利人得利故放逸生</p>
<p>
	　　放逸则无持戒心以是因缘堕<a>地狱</a></p>
<p>
	　　尔时商主说是偈已。复更告言。汝等当知。以是因缘。我等今者应当运心。共[佥*殳]钱财。随意多少。料理于此迦叶如来舍利之塔。是时彼等诸商主辈。及众商人。同共谘白长商主言。大善商主。汝若[佥*殳]钱。当自作主。捡挍营造。我等随心所出多少钱财与之</p>
<p>
	　　时长商主如是辞言。我不堪为捡挍之主。所以者何。我事缘多。不能修理此之坏塔。我若料理营此塔者。则我家中妨废<a>生活</a>。彼等商人。及二商主。殷勤多时。相共劝请。遣令捡校。是时彼等诸商人辈。速疾随出多少钱财。而付与之</p>
<p>
	　　尔时优娄频螺迦叶。修营彼塔。即自别造第一覆盆。安置其上。其次即是那提迦叶。第二覆盆。其次复是伽耶迦叶。第三覆盆。如是次第通彼商人及商主等。详共料理迦叶如来舍利之塔。破坏崩落。皆使端严。还如初造。料理讫已。发如是愿。愿我等辈。未来世中。还共值遇如是世尊。既值遇已。于彼世尊所<a>说法</a>教。复愿我等速疾证知。愿于来世世世生生。莫堕三恶四趣之中</p>
<p>
	　　佛告<a>比丘</a>。汝等当知。彼三迦叶千商人者。今三长老。并及一千比丘是也。又诸比丘。彼时优娄频螺迦叶。昔日以诸商人多时殷勤劝请。始肯捡校。以彼业故。今于我前。多时方始受于我化。当于尔时。那提迦叶。伽耶迦叶。二商主等。及诸商人。暂发一言。随心多少。速出钱财。以是业报。今日速疾承受我化彼时优娄频螺迦叶最长商主。先于迦叶如来世尊<a>舍利塔</a>上。第一覆盆。以用供养。因彼业报。今日得于五百人中最为其首。最胜最妙。最为第一。那提迦叶第二覆盆。因彼业报。今为三百梵志作首。而得第一。伽耶迦叶第三覆盆。因彼业报。今作二百螺髻梵首。而得第一</p>
<p>
	　　尔时彼等发如是愿。愿我未来生生世世。莫堕恶道及以地狱。因彼业报。不入恶道乃至地狱。恒生人天。受于快乐。又其彼等共见<a>迦叶佛</a>舍利塔破坏。料理还得如旧。心发是愿。愿于我等未来世中。还得值遇如是世尊。既值遇已。彼世尊边。有所说法。我等闻已速疾证知。因彼业报。今值遇我。即得<a>出家</a>。受具足戒。得<a>罗汉果</a></p>
<p>
	　　时诸比丘复白佛言。希有世尊。云何世尊。见是优娄频螺迦叶。堕于邪道。世尊方便。出五百种<a>神通</a><a>教化</a>。然后始得阿<a>罗汉</a>果。作是语已。默然而住。尔时佛告诸比丘言。汝诸比丘。非但今日。我见优娄频螺迦叶。堕于邪道。勇猛精进。出五百种神通化得。其过去世。亦堕邪道。我心勤劬化取亦得。时诸比丘即白佛言。善哉世尊。此事云何。愿为解说</p>
<p>
	　　尔时佛告诸比丘言。汝诸比丘。至心谛听。我念往昔。有一国土。名毘提何(隋言非正身)。彼国内有一剎利王。名鸯伽陀(隋言与身分)。灌顶为王。甚有大力。多饶兵众。钱财谷米。仓库盈溢</p>
<p>
	　　尔时国王。心有邪见。曾于一时。十五日夜。月盛<a>圆满</a>。光明照耀。其王初夜唤诸大臣。悉来集聚。其第一臣。名毗阇耶(隋言难胜)。第二大臣。名苏摩那(隋言善意)。第三名为阿罗波多(隋言前言)。此三大臣。最为上首</p>
<p>
	　　尔时彼王复更广命。召集无量诸大臣等。而告之言。汝诸臣等。各各自说心意之中。作何方便。过此一夜。共相娱乐。而令不睡</p>
<p>
	　　时前言臣即白王言。大王当知。如臣意见。应须备办四种兵众。未降国土。当令降伏。既降伏已。治化而住</p>
<p>
	　　时善意臣复白王言。大王当知。如臣意见。今一切处。所有怨敌。皆悉降伏。更无所畏。今宜恣情。受于五欲。而自欢乐</p>
<p>
	　　时难胜臣复白王言。大王当知。五欲恒常是可得事。此有何奇有何希有。但大王。今若有<a>沙门</a>。若<a>婆罗门</a>。精进持戒具足多闻广智能者。若得是人。彼可供养。彼可承事。何以故。开悟人故</p>
<p>
	　　尔时国王。报彼臣言。卿此一言。甚为大善。此言甚美。是故卿今审谛观察看。何处边最好沙门。好婆罗门。精进持戒。多闻智能。我当至彼承事供养</p>
<p>
	　　时前言臣。即白王言。大王若须如是人者。臣今能知如是人处。在于鹿苑。有一精进多闻之人。名曰裸形姓迦叶氏。能说微妙多种言语。大王今者可事彼人</p>
<p>
	　　尔时彼王。严驾驷马贤善妙车。坐于其上。身着白衣。擐白璎珞。左右皆悉着白衣裳。张白伞盖。脚白革履。手执白拂。以白摩尼。而庄严之。以大王威。大王神力。及彼诸臣。前后导从。往诣裸形迦叶师边。到已恭敬。坐于一面。谘受未闻</p>
<p>
	　　尔时鸯伽陀王。慰问迦叶裸形导师。作如是言。尊者四大安隐已不。一切时节和顺已不。资身之物得具足不。衣食易得无所乏少。不扰乱耶</p>
<p>
	　　尔时裸形迦叶道人。即报于彼鸯伽陀王。作如是言。大王。我今无所乏少。我身亦得安隐无患。又复大王身体。起动安和已不。善事利益增长已不。国内人民丰乐已不。王之政治端平直不</p>
<p>
	　　尔时鸯伽陀王。共彼裸形迦叶道人。相慰问已。心有疑处。即谘问言。尊者。<a>世间</a>有诸沙门及婆罗门。各说法行。是中所有至真实者。尊者。为我次第解说。作是语已。是时裸形迦叶道人。即报王言。大王善听。是中所有至真实者。此之真义。我今当说。是中有偈。而钝根人。不能了知</p>
<p>
	　　世间幽冥愚痴人或实或虚或妄语</p>
<p>
	　　以彼无有智能故触语不能辩了知</p>
<p>
	　　诸业一切杂种无<a>善恶</a>果报亦不有</p>
<p>
	　　夜叉等身亦非实况复得有上诸天</p>
<p>
	　　又复无有父母亲此世彼世悉皆绝</p>
<p>
	　　沙门及婆罗门等而彼一切皆悉空</p>
<p>
	　　世间师等亦复无更有谁能被调伏</p>
<p>
	　　愚痴人辈教他施智人闻已心不随</p>
<p>
	　　若有善诳取他财彼实愚痴目言智</p>
<p>
	　　所应死者其自死行施已后无果收</p>
<p>
	　　此身一切常相连欲言断者无有是</p>
<p>
	　　所有火风及地水若苦不苦并乐时</p>
<p>
	　　第七即是<a>寿命</a>根此等无有能杀者</p>
<p>
	　　诸身及命两间内器仗从中自运行</p>
<p>
	　　世间愚痴人不知谓言此被伤害死</p>
<p>
	　　如是怖畏名不智若受是名智能人</p>
<p>
	　　一经八万四千生<a>流转</a>之时方得脱</p>
<p>
	　　如是烦恼乃能净八万四千生后周</p>
<p>
	　　流转无有错乱期犹如海潮波依限</p>
<p>
	　　如是之法次第说大王今者应当知</p>
<p>
	　　尔时前言大臣。闻说偈已。即白裸形迦叶师言。如是如是。迦叶道人。如尊者说。所以者何。尊者迦叶。我知<a>宿命</a>。忆念昔在俱睒弥城。曾作屠儿。彼时我杀无量无边牛羊水牛猪羖羊马。杀卖取钱。以用活命。我作如是恶业已后。从彼舍命。今来生此大将之家。足有资财。以是因缘。我知无有善恶业报</p>
<p>
	　　尔时鸯伽陀王。第一大臣。名难胜者。在王后立。彼大臣闻如是语已。悲泣下泪。呜咽不言。时鸯伽王告彼臣言。汝今何故悲泣乃尔。难胜报言。大王当知。迦叶道人所说之偈。及前言臣。如是义理。无有违失</p>
<p>
	　　大王当知。我亦忆念往昔。在于俱睒弥城。曾作长者。能大舍施。作于檀主。所有资财。悉皆共他分张而用。白月黑月。八日十四及十五日。恒常受持八关斋戒。恒常精进守护身口。我作如是清净业已。今堕如是下贱婢胎。生而作奴。大王当知。以是因缘。我闻裸形迦叶道人。及前言臣。二人等语。是故悲泣啼哭不胜。亦知世间无有善道</p>
<p>
	　　时鸯伽王。闻于裸形迦叶道人如是语已。从座而起。还至本宫。过彼夜后。聚集百官一切大臣。而告之言。卿等三人。从今日去。若有私窃善恶等事。慎莫问我。我今遣此难胜善意并及前言三大臣等。此等三人。聪明智能。代我判事</p>
<p>
	　　时鸯伽王。作是语已。入于一殿。名为妙色。在其中坐。经于七日。受五欲乐。放逸自恣纵情而住。过七日后</p>
<p>
	　　时鸯伽王。有于一女。名曰意喜。身着种种杂色之衣。复以种种璎珞七宝庄严身已。向妙色殿。至父王边。到已顶礼父王之足。却坐一面。默然而住。时鸯伽王。告其女言。善意喜女。汝曾至彼园树林内游戏已不。其中多有种种树木。其树木上有诸华果。复有种种飞鸟作声。汝入彼中意乐已不。汝贪何等向我道之求愿当与。作是语已。问女所须</p>
<p>
	　　时意喜女白父王言。善哉阿耶。女今身资无所乏少。唯欲启白阿耶一言。唯愿父王。听女谘谏。而说偈言</p>
<p>
	　　父王我今欲布施一切沙门婆罗门</p>
<p>
	　　恒至月生十五时愿与我千金钱直</p>
<p>
	　　尔时鸯伽陀王。闻其女说如是语已。即还以偈报意喜女作如是言</p>
<p>
	　　善女汝今至心听我从智人如是闻</p>
<p>
	　　虽复欲施多种财一切皆空无果报</p>
<p>
	　　汝今何故发此意诳惑世间诸痴人</p>
<p>
	　　现在未来悉皆无汝复何须过劳苦</p>
<p>
	　　痴女汝今不闻彼迦叶说法正不差</p>
<p>
	　　实无造业及作人一切人天善恶果</p>
<p>
	　　夜叉鬼神悉非有父母眷属亦复无</p>
<p>
	　　略说八万四千生如是烦恼乃能净</p>
<p>
	　　若过八万四千后流转方无错乱心</p>
<p>
	　　犹如海潮依限期间中未至不可预</p>
<p>
	　　但当任运待时到何用强作世纷纭</p>
<p>
	　　迦叶所说汝当知此事无有虚真实</p>
<p>
	　　无现及以未来世汝今莫自独疲劳</p>
<p>
	　　尔时意喜女。闻父王鸯伽说是语已。心中不乐。即复以偈更白父言</p>
<p>
	　　阿耶今是国之王应以<a>正法</a>治天下</p>
<p>
	　　恶臣谄曲既无实复劝王事愚痴师</p>
<p>
	　　迦叶及彼三大臣其等所说非真正</p>
<p>
	　　父王此是恶知识今者诈现知识形</p>
<p>
	　　自行邪道复误人下贱愚痴何所别</p>
<p>
	　　其今不与王安乐反教王作不善因</p>
<p>
	　　我昔曾闻是事来现在我身亲自见</p>
<p>
	　　愚痴故来生于此后复还得愚痴身</p>
<p>
	　　幽冥出已入幽冥其后复还受幽冥</p>
<p>
	　　迦叶既是愚痴者称其愚惑意所宣</p>
<p>
	　　王为人主统四方知理达解世间事</p>
<p>
	　　云何如彼小儿辈入邪小道径中行</p>
<p>
	　　随逐意受亲近人相学即便生染着</p>
<p>
	　　如箭被血所污已入束展转更相涂</p>
<p>
	　　智者交往深自防不狎恶伴诸朋友</p>
<p>
	　　虽身不作于诸罪而常习近作罪人</p>
<p>
	　　久昵习学自相成其后自然得恶响</p>
<p>
	　　是故犹如彼射垛智者畏着罪亦然</p>
<p>
	　　莫与诸恶知识交常亲智能善知识</p>
<p>
	　　若诸众生身业净经于八万四千生</p>
<p>
	　　屠儿杀害众命时又如獦射钓鱼者</p>
<p>
	　　迦叶既似彼等辈彼辈亦如迦叶俦</p>
<p>
	　　格量彼二一种齐无有差别胜不如</p>
<p>
	　　如是无体理迦叶愚痴盲冥空出家</p>
<p>
	　　执此虚妄为净因八万四千生分毕</p>
<p>
	　　颠倒左转行失度无智愚痴心意迷</p>
<p>
	　　若诸众生得净时不应八万四千受</p>
<p>
	　　偷贼劫杀于人物能与他作恶怨雠</p>
<p>
	　　迦叶共彼无有殊彼与迦叶亦无异</p>
<p>
	　　众生若得于彼净云何八万四千生</p>
<p>
	　　如是数取善恶时上下及中平等者</p>
<p>
	　　一切无胜复无劣亦复无有分别生</p>
<p>
	　　若诸众生得净修经历八万四千处</p>
<p>
	　　彼人愚痴无有智犹彼迦叶空出家</p>
<p>
	　　譬如炎炽大火燃普烧尽诸所祭物</p>
<p>
	　　如是无智愚痴故自烧一切功德山</p>
<p>
	　　大臣前言见未来造作众罪无果报</p>
<p>
	　　彼于先世修福业故今得受快乐心</p>
<p>
	　　若人造作众罪时舍福自然受殃祸</p>
<p>
	　　如船在水中不出以重沉没故不浮</p>
<p>
	　　更无有人能出之即没水中常腐败</p>
<p>
	　　如人数数造诸罪以造不息罪过多</p>
<p>
	　　如是即没地狱中王此前言臣即是</p>
<p>
	　　以其罪患未成熟其罪不久熟即知</p>
<p>
	　　罪熟即堕彼泥梨犹如船在水中没</p>
<p>
	　　被诸苔衣所覆蔽草重自举不能胜</p>
<p>
	　　船久如是益重牢人造众罪亦复尔</p>
<p>
	　　渐渐久沉体转重犹如人造善业因</p>
<p>
	　　速疾得向上界生往昔造诸一切罪</p>
<p>
	　　今生如彼地种子罪业尽已后渐生</p>
<p>
	　　若造诸善业报时即自生于善果处</p>
<p>
	　　时意喜女。说是偈已。复更重白其父王言。父王当知。我自思惟。亦识宿命。所以者何。我忆往昔。七生在于摩伽陀国王舍城内。以恶知识相牵挽故。造多罪业。行于邪欲。侵他妇妾。受乐如天。大王当知。我于彼时。所造恶业。覆藏而住。如灰覆火</p>
<p>
	　　复次大王。我于彼处。舍身已后。又复生于金刚聚落富贵家。生彼处。生已值善知识。黑月白月。八日十四。及十五日。清净守护八禁斋法。恒常持戒。大王当知。我于彼处。既造善业。譬如安置种种伏藏。至于水界。牢固封治。即便停住</p>
<p>
	　　复次大王。我于彼处。亦舍身命。以昔遇缘造恶业故。有余未尽。即便堕落叫唤地狱。在于彼处。经多千年。受极苦厄</p>
<p>
	　　复次大王。我于彼处。罪业毕尽。舍身即生频那俱咤国土内。受白羝羊身。彼处生已。有诸王子。或驾车乘。或被鞍鞯。而骑我上</p>
<p>
	　　复次大王。我于彼处。既舍身已。复生于彼陀毗罗国。亦作羊身。彼处舍身。复受牛身。舍彼牛身。出山林中。受猕猴身</p>
<p>
	　　复次大王。我于彼处。舍猕猴身。还生于彼金刚国内。复受非男非女等身。彼处业尽。舍身即生忉利天上<a>欢喜</a>园中。与天帝释以为侍卫</p>
<p>
	　　复次大王。我于彼处舍身之后。以昔护持月六斋戒得清净故。今日来生大王之家。资财巨富。无所乏少。而大王今可不自观此之因缘。从何而得如是功德。可不以昔造善业故今受此报如是以不</p>
<p>
	　　尔时鸯伽陀王。如是共女意喜对说言论之时。有一天仙。名不那罗陀(隋言不叫唤)。从天上下观阎浮提。正当于彼鸯伽陀王宫殿之上。从<a>虚空</a>中。渐渐而下。尔时王女意喜见彼天仙如是自上而下。即从座起。更置高座。请彼天仙。坐于其上。是时天仙。安坐讫已。意喜顶礼天仙之足。合十指掌。向于天仙而谘白言。尊者天仙。世间颇有善恶果报诸业已不。颇有夜叉诸天以不。有父母不。有此彼世。有于沙门婆罗门不。唯愿天仙。为我解说。我此父王。不信是事</p>
<p>
	　　尔时大天不那罗陀。即便反问鸯伽陀王。作如是言。大王云何。汝今意中。实不信于此事以不。王即白言。此事实然。天仙复言。大王当知。善恶果报一切皆有。亦有夜叉及以诸天。有父有母。有此彼世。有诸沙门及婆罗门。大王须信。我从天上下来至此</p>
<p>
	　　尔时鸯伽陀王。语天仙言。尊者天仙。若有彼世。今日尊者可与于我五百金钱。我未来世。当偿尊者满足一千。时那罗陀天仙。向王而说偈言</p>
<p>
	　　我今与王五百钱须知王身有禁戒</p>
<p>
	　　若王心中无善行因何未来偿一千</p>
<p>
	　　此世有人谄曲行彼世相求何处得</p>
<p>
	　　智人不与彼等债如是人辈债求难</p>
<p>
	　　堕于地狱猛火燃或有诸鸟周匝食</p>
<p>
	　　云何来世能偿我堕于地狱受苦时</p>
<p>
	　　利刀割截身不完节节割时流脓血</p>
<p>
	　　苦恼暂时无歇息云何还我一千钱</p>
<p>
	　　举手把利剥筋时斫銼其身如斩蔗</p>
<p>
	　　支节无有完全处云何还我一倍钱</p>
<p>
	　　严恶黑狗腻荼身处处转动割截食</p>
<p>
	　　在于地狱无身肉云何未来与倍钱</p>
<p>
	　　彼处有大利铁叉狱坠数数钻其上</p>
<p>
	　　在于地狱手向下云何与我一千钱</p>
<p>
	　　地狱多有剑树林一一剑头十六刃</p>
<p>
	　　贯穿其上不暂住谁能与我一倍钱</p>
<p>
	　　灰河地狱热沸流速疾如风如箭射</p>
<p>
	　　入于其中受苦痛云何与我一倍钱</p>
<p>
	　　吞热铁丸地狱中或复融销赤铜汁</p>
<p>
	　　在于如是苦逼内云何与我一倍钱</p>
<p>
	　　地狱有手如霔霖各出热炎严炽火</p>
<p>
	　　割截支节无暂住云何与我一倍钱</p>
<p>
	　　彼处可畏暗无明日月光影所不照</p>
<p>
	　　在彼无智愚痴辈云何与我一倍钱</p>
<p>
	　　大王舍此非法行劝王行于如<a>法事</a></p>
<p>
	　　王当作于如是习后应不堕地狱中</p>
<p>
	　　东西南北所有来沙门婆罗门乞索</p>
<p>
	　　王当充足与食饮衣服汤药卧具房</p>
<p>
	　　彼等精进梵行人沙门婆罗门取语</p>
<p>
	　　彼能救护王苦厄犹如热雨伞盖遮</p>
<p>
	　　王作如是善业时多有朋友相随顺</p>
<p>
	　　得至善路快乐处神通中最得神通</p>
<p>
	　　如牛渡水直截流若人把尾随得济</p>
<p>
	　　一切世间亦如是逐直得直邪得邪</p>
<p>
	　　诸有人中行法行凡人学行皆成胜</p>
<p>
	　　尔时鸯伽陀王。既闻说已。复还以偈白彼天仙那罗陀言</p>
<p>
	　　大梵天仙哀愍我犹如父母爱娇儿</p>
<p>
	　　唯愿数为我现来若睹智人见善事</p>
<p>
	　　唯愿尊者见度脱我没烦恼海甚深</p>
<p>
	　　我今无地可住行唯尊作我归依处</p>
<p>
	　　唯愿大梵仙护我我今覆面如蹈坑</p>
<p>
	　　地狱无量苦众多我今一一依尊语</p>
<p>
	　　尔时大仙那罗陀天。还更以偈告鸯伽陀王如是言</p>
<p>
	　　王今若造罪不息憎嫉沙门婆罗门</p>
<p>
	　　断见颠倒既不除我汝各各不相见</p>
<p>
	　　王若能行正法行承事沙门婆罗门</p>
<p>
	　　精进持戒布施禅我汝恒常得相见</p>
<p>
	　　时那罗陀大天仙神。为鸯伽陀大王说法。教令<a>正见</a>。心既回已。王意喜欢。顶礼天仙。合十指掌。右繞三匝。时那罗陀。即从座起。别鸯伽王。还本来处。尔时佛告诸比丘言。汝诸比丘。今应当知。尔时天仙那罗陀者。今见我身释迦文是。尔时彼王鸯伽陀者。见即今日优娄频螺迦叶身是</p>
<p>
	　　尔时佛告诸比丘言。汝诸比丘。我于往昔。见彼优娄频螺迦叶。邪见炽盛。堕颠倒道。发精进心。教化令入于正道中。今日亦然。见其颠倒入邪道故。我以是发大精进力。为其出现五百种变神通教化。今其安住无上菩提。尽<a>生死</a>际。到<a>无畏</a>处。至<a>涅盘</a>岸。</p>
		

	
	

		</div></div><hr><script charset='utf-8' src='../../js/footer.js'></script></body></html>