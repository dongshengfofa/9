<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十三卷 佛本行集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十三卷 佛本行集经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三十三卷 佛本行集经</strong></p>
<p>
	　　隋<a>天竺</a><a>三藏</a>阇那崛多译</p>
<p>
	　　梵天劝请品下</p>
<p>
	　　尔时<a>世尊</a>。作如是念。我所证法。此法甚深。难见难知。如微尘等。不可觉察。无思量处。不思议道。我无有师。无巧智匠可能教我证于此法。但众生辈。着阿罗耶(隋言所着处)。乐阿罗耶。住阿罗耶。喜乐着处。心多贪故。此处难见。其处所谓<a>十二因缘</a>。十二因缘。有处相生。此之处所。一切众生。不能睹见。唯佛能知。又一切处。疑道难舍。一切邪道。灭尽无余。爱之染处。尽皆离欲。寂灭<a>涅盘</a>。我今虽将如是等法向于他说。彼诸众生。未证此法。徒令我劳虚费言说。尔时世尊。如是念已。为于此事。昔未曾闻。未从他得。未有人说。而心自辩即说偈言</p>
<p>
	　　我今辛苦证此法不可辄尔即应宣</p>
<p>
	　　诸欲痴瞋恚法缠一切众生有此难</p>
<p>
	　　唯应逆流细心智所可睹见如微尘</p>
<p>
	　　乐欲贪着难见知为彼无明暗覆故</p>
<p>
	　　以如是故。如来见是甚深事已。其心欲乐阿兰若处。不欲向他说于此法。而有偈说</p>
<p>
	　　见诸众生烦恼重邪道邪见过患多</p>
<p>
	　　<a>解脱</a>法者甚深难知故欲住阿兰若</p>
<p>
	　　尔时<a>娑婆世界</a>之主。大梵天王。在于梵宫。遥见世尊发如是心。知已即作如是思惟。此世界中。诸众生等。多坏多失。今日如来多陀阿伽度阿罗呵三藐三<a>佛陀</a>。既证如是无上法宝。获成办已。<a>世间</a>未知。而心忽然愿乐兰若。不欲<a>说法</a>。时梵天王。譬如壮士屈申臂顷从大梵宫。隐身来下。至世尊前。顶<a>礼佛</a>足。却住一面。合掌向佛。而白佛言。善哉。世尊。今此世界一切众生。无有归依。善坏失尽。今者世尊。既得如是无上法宝真证。见已而心忽欲入阿兰若。不乐说法。我今劝请无上世尊。为诸众生。莫寂静住。唯愿世尊。慈悲说法。愿修伽陀。怜愍说法。现今多有诸众生辈。少于尘垢。诸根成熟。结使微薄。利根易化。不闻法故。自然损减。若当如来为说法要。使得证知世尊<a>法相</a>。尔时娑婆世界之主大梵天王。说是语已复更以偈重请佛言</p>
<p>
	　　世尊今在摩伽国说于众生杂种因</p>
<p>
	　　先开<a>甘露</a>妙法门然后次第清净说</p>
<p>
	　　如人不上须弥顶岂能得见世界边</p>
<p>
	　　大圣菩提道已成速登法堂智眼照</p>
<p>
	　　引导群盲令离苦悲愍一切诸众生</p>
<p>
	　　世尊疾舍此树间遍世游行广济度</p>
<p>
	　　自得己利<a>天人</a>胜诸苦尽已得清凉</p>
<p>
	　　佛不增减诸善根到于清净法<a>彼岸</a></p>
<p>
	　　如来世间无有比况欲胜上亦复无</p>
<p>
	　　<a>三界</a>独步称世尊修罗非是山王匹</p>
<p>
	　　于苦世间作悲愍仁今不可舍众生</p>
<p>
	　　具诸德力<a>无畏</a>人唯尊能度诸含识</p>
<p>
	　　众生久来被毒箭所谓天人等世间</p>
<p>
	　　值遇世尊应拔除愿为彼作归依处</p>
<p>
	　　诸天及人生生世发心欲听密法门</p>
<p>
	　　彼愿世尊今已成速说莫今彼等退</p>
<p>
	　　世尊如我今得见众生若当是事知</p>
<p>
	　　或他闻已及自闻即来顶礼世尊足</p>
<p>
	　　假令父母男女等死已骨散发纵横</p>
<p>
	　　而不忧彼命终时亦不回哭彼人辈</p>
<p>
	　　彼等未知尊清净从兜率天来下生</p>
<p>
	　　是故我今请世尊多时失路今化取</p>
<p>
	　　不闻正义无量劫如羸瘦人得脂腴</p>
<p>
	　　如干土地得水浇唯愿世尊降法雨</p>
<p>
	　　诸佛无有悭惜法三世诸圣乐行檀</p>
<p>
	　　过去诸佛入涅盘无不说是正真法</p>
<p>
	　　尊今亦是祁罗种能度无量诸众生</p>
<p>
	　　共彼诸佛无有殊教众善法今时至</p>
<p>
	　　开诸众生清净眼普令得见正道途</p>
<p>
	　　入于邪见荆棘林应示纯直离险径</p>
<p>
	　　乘此路已得甘露世尊众瞽欲堕坑</p>
<p>
	　　余人济拔悉不能大险引导世尊是</p>
<p>
	　　又能方便教发意今时已至愿莫辞</p>
<p>
	　　共圣多劫不可期犹如优昙花难值</p>
<p>
	　　诸佛出世既难遇今日忽遭大导师</p>
<p>
	　　仁于精进力无边身体庄严众相具</p>
<p>
	　　未说无有发心者金口终不出异言</p>
<p>
	　　三世成就是事来所以今日自度讫</p>
<p>
	　　度他须起精进力真实言誓宜及时</p>
<p>
	　　世尊灭暗然诸明佛大法幢愿速竖</p>
<p>
	　　时至妙言说<a>正法</a>师子吼如天鼓鸣</p>
<p>
	　　我请如来置法船来世得导无量众</p>
<p>
	　　世尊已渡烦恼海众生没溺须出之</p>
<p>
	　　譬如人得伏藏财持以富他不触用</p>
<p>
	　　世尊得法无尽藏愿为众生分别宣</p>
<p>
	　　尔时世尊。闻梵天王劝请偈已。为众生故。起慈悲心。以佛眼观一切诸世佛眼观已见诸众生。生于世间。增长世间。或有利根或有钝根。诸众生等。或以成就易证于道。或有众生。见未来世一切过患。心生恐怖。而不放逸。或当来世。亦可得道。譬如或有青优钵池。波头摩池。拘物头池。分陀利池。其内所有一切诸花。或优钵罗。及波头摩。并拘物头。分陀利等。已从地生。而未出水。在于其间。没而未现。应须养育。四大和合。然后出水。或有优钵分陀利等。从池涌出共水齐平。或优钵罗分陀利等。出水开敷。而不着水。如是如是。世尊佛眼。观诸世间一切众生。生于世间。增长世间。或有利根。或有钝根。或有易化。或易得道如是知已。向梵天王。而说偈言</p>
<p>
	　　大梵天王善谛听我今欲开甘露门</p>
<p>
	　　苦有听者<a>欢喜</a>来至心听我说法味</p>
<p>
	　　尔时梵天。闻此偈已。作是思惟。如来世尊。当说此法。修伽陀。当欲说此法。世尊怜愍。为我受请。欲说法故。以是因缘。心生欢喜。踊跃充遍。不能自胜。顶礼佛足。围繞三匝。在于佛边。没身不现</p>
<p>
	　　尔时世尊。作如是念。我今于先初说法处。谁能不违一如我意。知我法体。而证知已。不恼于我</p>
<p>
	　　尔时世尊。作如是念。其优陀罗迦罗摩子。心应巧智。辨了聪明。长夜成就。其心虽复少有尘垢。诸使结薄。根熟智利。我今应当于优陀罗迦罗摩子。对于其前。先为说法。我所说法。彼能速疾。证知我法</p>
<p>
	　　世尊如是思惟念已。时有一天。在于空中。隐身不现。来向佛所。而出声言。迦罗摩子。其命终来。已经七日</p>
<p>
	　　世尊更复内心智。见优陀摩子。实命终来。已经七日</p>
<p>
	　　世尊复念。优陀摩子。命终已后。当生何处。而世尊心。复生智见。优陀摩子。命终生于非非想天</p>
<p>
	　　尔时世尊。复如是念。非非想天<a>寿命</a>几许。有边际不。是时世尊。心生智见。非非想天寿命。八万四千大劫</p>
<p>
	　　尔时世尊。复如是念。优陀摩子。生非非想。彼寿终后。复生何处</p>
<p>
	　　尔时世尊。心生智见。知优陀罗。迦罗摩子。今在非想。彼处命终。后还堕落生于此处。受飞狸身。而彼既得飞狸身已。若有众生。生于水中。或居陆地。或空飞行。常当杀害于彼生命。或复共彼诸众生等。行于欲事。报尽于后。饥饿而死</p>
<p>
	　　尔时世尊。复心思惟。其优陀罗。迦罗摩子。舍飞狸已。复受何生</p>
<p>
	　　尔时世尊。心生智见。知优陀罗迦罗摩子。从飞狸身。命终已后。生于<a>地狱</a></p>
<p>
	　　尔时世尊。心复如是思惟念言。呜呼呜呼。汝优陀罗迦罗摩子。空然受身。失于大利。不得人间妙好善报。而优陀罗迦罗摩子。不得闻我如是善法。若优陀罗迦罗摩子。得闻如是诸善法者。即应速得证于此法</p>
<p>
	　　尔时世尊。复如是念。我今为谁初说此法。我说法时。不违我法。不烦恼我。而能速疾证于我法</p>
<p>
	　　尔时世尊。内心如是思惟。而知其阿罗逻迦罗摩种。极巧智能。聪明细心。长夜成就。虽少有垢。结薄利根。我今应当诣于彼间阿罗逻迦罗摩种边。初说此法。彼若得闻我所说法。其必速疾应当证知</p>
<p>
	　　世尊如是思惟念已。时有一天。隐身不现。往世尊所。而出声言。彼阿罗逻迦罗种姓。昨日命终</p>
<p>
	　　尔时世尊。心生智见。知阿罗逻迦罗种姓。昨日命终</p>
<p>
	　　尔时世尊。复如是念。阿罗逻种。从此命终。受何处生</p>
<p>
	　　尔时世尊。内心生智。知阿罗逻此处命终。生不用处</p>
<p>
	　　尔时世尊。复如是念。不用处天。寿命多少。有于限量边际以不</p>
<p>
	　　尔时世尊。内心智见。知不用处寿命有边。六万三千大劫寿命</p>
<p>
	　　尔时世尊。复如是念。其阿罗逻不用处天命终已后。复何处生</p>
<p>
	　　尔时世尊。内心智见。知阿罗逻从不用处命终已后。还堕于此处。在边地不识法处。当得作王</p>
<p>
	　　尔时世尊。复如是念。其阿罗逻从无识法边地之王。命终已后。复受何生</p>
<p>
	　　尔时世尊。内心智见。知阿罗逻从边地王。其命终后。堕大地狱</p>
<p>
	　　尔时世尊。如是思惟。呜呼呜呼。汝阿罗逻迦罗种姓。空受人身。大有所失。不得善利。而不闻我如是妙法。若彼得闻我是法者。即应速疾得证此法</p>
<p>
	　　佛本行集经转妙法轮品第三十七上</p>
<p>
	　　尔时世尊。作是思惟。诸世间中。有何众生。身口清净。少尘少垢。诸结使薄。根熟利智。而我今初说法之时。不恼于我。而能速疾证知我法。不妨废我转于法轮</p>
<p>
	　　尔时世尊。如是思惟。有五仙人。彼五仙者。昔日与我大有利益。我在苦行。承事于我。彼等五仙。并皆清净。少垢少尘。薄使利智。彼等堪能受我最初转于法轮所说妙法。应不违我。我今应诣彼五仙边。初为说法</p>
<p>
	　　尔时世尊。复如是念。彼等五仙。今在何处。是时世尊。以净天眼过于人眼。观彼五仙。今日在彼波罗奈城<a>鹿野苑</a>内。经历游行</p>
<p>
	　　尔时世尊。从菩提树。随多少时。住已渐向波罗奈国。而有偈言</p>
<p>
	　　世尊欲说罗摩子发心观察其所生</p>
<p>
	　　知今命终在于天心念五仙欲至彼</p>
<p>
	　　尔时魔王波旬。见佛欲舍于此菩提树起。心生苦恼。速诣佛所。到佛所已。而白佛言。善哉世尊。唯愿世尊。莫离此处。安坐莫移。世尊在此。随意所行</p>
<p>
	　　尔时世尊。告波旬言。魔王波旬。汝无惭愧。不知羞耻。汝于先时。欲恼乱我。我于尔时。具有贪欲瞋恚痴等一切未尽。汝来不能恼乱于我。况复今日。我已证得无上至真平等觉道。一切邪径。尽皆舍离。得正解脱</p>
<p>
	　　尔时世尊从道树下起已。安庠渐渐行到旃陀罗村(隋言严炽)。从旃陀罗。安庠行至纯(之询反)陀私洟(他梨反)罗聚落(隋言无角堆)中。于其路上。见有一乞<a>婆罗门</a>。名优波伽摩(隋言来事)。两逆相逢。彼见佛已。即白佛言。仁者瞿昙。身体皮肤。快好清净。无有垢腻。仁者。面貌圆极庄严。诸根寂定。仁者瞿昙。师为是谁。从谁<a>出家</a>。意喜所乐。是于谁法。尔时世尊。随行随说。以于此偈。答彼乞索婆罗门言</p>
<p>
	　　我已降伏诸世间成就具足种种智</p>
<p>
	　　于诸法中不染着永脱一切爱网罗</p>
<p>
	　　能为他说诸<a>神通</a>是故名为一切智</p>
<p>
	　　我今堪受世间供<a>自在</a>得成无上尊</p>
<p>
	　　一切天人世界中唯我能降诸魔众</p>
<p>
	　　我无有师内<a>自觉</a>世间更无与等双</p>
<p>
	　　天人中唯我独尊身心清净得解脱</p>
<p>
	　　一切通处皆通达所可证处已证知</p>
<p>
	　　可安之处已得安故称我为世尊上</p>
<p>
	　　犹如分陀利在水虽复处在于水中</p>
<p>
	　　而不为水之所沾我在世间亦复尔</p>
<p>
	　　不为一切世所污是故称我为佛陀</p>
<p>
	　　尔时优波伽摩婆罗门。复白佛言。长老瞿昙。今欲何去。世尊报彼婆罗门言。我今欲向波罗奈国。彼婆罗门。复问佛言。长老瞿昙。仁者。至彼欲作何事。世尊更复以偈答彼优波伽摩婆罗门言</p>
<p>
	　　我今欲转妙法轮故至于彼波罗捺</p>
<p>
	　　幽瞑众生悉令晓击敞甘露鼓之门</p>
<p>
	　　尔时优波伽摩婆罗门。复白佛言。如我意见。长老瞿昙。自称身得阿<a>罗汉</a>者。伏诸烦恼。其义云何。世尊复更以偈重答于彼优波伽摩婆罗门言</p>
<p>
	　　应当知我伏诸怨永尽一切诸有漏</p>
<p>
	　　世间诸恶法皆灭故我称为真正尊</p>
<p>
	　　而有偈说</p>
<p>
	　　何怪得利自养育不能增长利益他</p>
<p>
	　　见众幽瞑不慈悲得道胜他共分用</p>
<p>
	　　自度彼岸睹没溺若不能拔非善人</p>
<p>
	　　自得地藏见贫穷而不施他是非智</p>
<p>
	　　手自执持甘露药见有病人不与治</p>
<p>
	　　可畏旷野得路行睹彼迷人应教示</p>
<p>
	　　如大暗灯作光明明盛不着在我心</p>
<p>
	　　佛亦如是作法光于此因缘亦不着</p>
<p>
	　　尔时优波伽摩乞婆罗门。口唱言谓。长老瞿昙。以手拍髀。下道避佛。向东而行</p>
<p>
	　　尔时彼处。有一天神。往昔旧与优波伽摩婆罗门。身曾为亲旧。天神欲为优波伽摩乞婆罗门作利益故。作安乐故。于无畏处。得解脱故。以偈告彼优波伽摩婆罗门言</p>
<p>
	　　今值无上天人师不识世尊至真觉</p>
<p>
	　　邪见赤体欲何去汝当受苦未期央</p>
<p>
	　　若逢如是调御师舍之不发供养者</p>
<p>
	　　手足与汝何功德应当于此生<a>信心</a></p>
<p>
	　　尔时世尊。安庠渐行。从周兰那娑陀罗去(即是无角堆)至迦兰那富罗聚落(隋言耳城)。从迦兰那富罗聚落。安庠而去。渐渐而至娑罗洟聚落(隋言调御城)。从娑罗洟聚落而去至卢醯多柯苏兜聚落(隋言闭塞城)。从闭塞城至恒河岸。到河岸已。诣船师边至已即语彼船师言。善哉仁者。乞愿度我向于彼岸。船师报言。尊者。若当与我度价。然后我当度于尊者</p>
<p>
	　　尔时世尊。报船师言。我今何处得有度价。但我除断一切财宝。设复见者。观如瓦石土块无殊。若当有人。割我一臂。又以栴檀涂我一臂。此二人边。我心平等。我以是故。无有度价。船师复言。尊者。若能与我度价我今即当度于尊者。所以者何。我唯因此。持用活命。畜养妇儿</p>
<p>
	　　尔时世尊。以净天眼过于人眼。见有一群五百头雁。从波恒河南岸。飞空而来向北。世尊见已。即对船师。而说偈言</p>
<p>
	　　诸雁群党度恒河不曾问彼船师价</p>
<p>
	　　各运自身出己力飞空自在随所之</p>
<p>
	　　我今应当以神通腾虚翱翔犹彼雁</p>
<p>
	　　若至恒河水南岸安隐定住若须弥</p>
<p>
	　　时彼船师。见佛过已。心生大悔。如是思惟。呜呼呜呼。我睹如是大圣<a>福田</a>。而不知施度至彼岸。呜呼呜呼。我失大利。如是念已。闷绝倒地。而彼船师。少时迷荒。还得稣醒。从地而起。即便驰往摩伽陀主频头王边。奏如是事</p>
<p>
	　　尔时摩伽陀王频头裟罗。闻此事已。作如是言。凡夫之人。云何可知此有神通。此无神通。是故汝等从今已去。凡是一切出家之人。来欲度者。莫问是非。但有来者。勿取度价。随意即度</p>
<p>
	　　尔时世尊。飞度恒河。达到彼已。从于彼岸。复作神通。飞腾而向波罗奈城。是时彼处。有一龙池。时其龙王。名曰商佉(隋言蠡)。世尊至彼池边而下。世尊足步所下之处。龙王起塔。其塔因称名弥迟伽(隋言土塔)。如来在彼经由一宿。待后食时。于待时处。复起一塔。其塔复名宿待时塔。而有偈说</p>
<p>
	　　诸佛夜不入人间要待斋时而乞食</p>
<p>
	　　非时<a>行者</a>有大患是故众圣候于时</p>
<p>
	　　尔时世尊。依三摩耶依摩伽陀斋欲到。时从西门。入波罗奈城。次第乞食。于波罗奈。乞食得已。从城东门。安庠而出。既出城外。在一水边。端坐而食。食讫澡洗。北面而行。安庠渐至向鹿苑林。而有偈说</p>
<p>
	　　鹿苑鸟兽众鸣声往昔诸圣所居处</p>
<p>
	　　世尊身放光明耀渐至彼苑如日天</p>
<p>
	　　尔时五仙。遥见世尊渐至其边。见已各各共相谓言。我等要誓。诸长老等。此之来者。是彼<a>沙门</a>瞿昙释种。向我边来。此<a>懈怠</a>人。丧失<a>禅定</a>。以懈怠故。全身缠缚。而我等辈。不须敬彼。不须礼彼。不须迎彼。不须与彼安置坐处。虽然但且随其意乐。随其自坐。唯憍陈如。独一人心。不同此誓。而口不违。即便相对。而说偈言</p>
<p>
	　　瞿昙懈怠今忽来我等五仙各相契</p>
<p>
	　　详共莫敬莫<a>礼拜</a>此人违誓不合迎</p>
<p>
	　　尔时世尊。渐渐近彼五仙人边。既逼近已。而彼五仙。各各相与坐不能安。忽自违誓。各各欲起。譬如奢拘尼鸟。在铁网内。而外有人。放于大火。其网热故。不能安住。欲飞欲跳。如是如是彼五仙人。见世尊已。不觉忽然从坐而起。时五仙内或有铺设安置坐者。或有持水欲拟洗足。或洗足石及革屣者。或复有将盛水盆来。或洗足已。将于木来拟安脚者。或有迎接三衣及钵。又口唱言。善来长老瞿昙。安坐于此铺上。而有偈说</p>
<p>
	　　或迎取钵及三衣或复顶礼佛足下</p>
<p>
	　　或预铺设所坐处或持水器及澡瓶</p>
<p>
	　　尔时世尊。随其铺设。安庠而坐。时佛坐已。作是思惟。此等一切皆是痴人。各各虽发如是誓言。而自相违。不依而住</p>
<p>
	　　尔时五仙。见佛坐已。而白佛言。长老瞿昙。身色皮肤。快好清净。面目<a>圆满</a>又足光明诸根寂定。长老瞿昙。必当值遇妙好甘露。或得清净甘露圣道</p>
<p>
	　　尔时世尊。即便告彼五仙人言。汝等仙人。莫唤如来为长老也。所以者何。汝等仙人。当来长夜。应值苦患。何以故。我今已证甘露之法。我今已得甘露之道。汝随我教。汝听我言。我能教示于汝等辈。汝随我语。不得乖违。若依我教。清净而行。若善男子。及善女人。正信舍家。剃除须发。出家欲求无上梵行。尽梵行源。现见诸法。自在神通。证得行行。自能唱我。已断<a>生死</a>。已立梵行。所作已办。更不复受于后世有。汝等各当如是自知。而有偈言</p>
<p>
	　　彼等五仙唤佛姓世尊恩愍教彼言</p>
<p>
	　　汝等心意莫矜高舍于自慢恭敬我</p>
<p>
	　　我慢无慢我平等我欲回汝等业因</p>
<p>
	　　我已得佛为世尊为诸众生作利益</p>
<p>
	　　作是语已。其五仙人。即白佛言。长老瞿昙。昔行是行。昔求是道。昔行是苦。不曾得证上人之法。不共诸圣而同智见。不得增进。况复今日。成就懒惰。失于禅定。懈怠缠身</p>
<p>
	　　尔时世尊。再过告彼五仙人言。汝等成仙人莫作是言。如来非是懈怠之行。非是失禅。我亦非是懈怠缠身。汝等仙人。我今已我阿罗呵三藐三佛陀。我今已证得彼甘露。知甘露道。汝等仙人。应受我教。听于我法。汝等今若受我教示。我能教诲于汝等辈。汝依我教。莫违我教。行我教法。乃至汝等。未来当得不受后有</p>
<p>
	　　尔时五仙。复白佛言。长老瞿昙。昔如是行。如是求道。行如是苦。不证上法。不共诸圣而同智见。乃至懈怠。以缠自身</p>
<p>
	　　尔时世尊。三过告彼五仙人言。汝等仙人。自知我昔曾为人说妄言以不。五仙人言。不也尊者</p>
<p>
	　　尔时世尊。从口出舌。至二耳孔。至二鼻孔以舌拄塞鼻孔已。还复以舌。自舐于舌。遍覆其面。覆已还缩。依旧还置舌本。居处安置已。告五仙人。言汝等仙人。曾自眼见。或复耳闻。若人妄语。有如是舌神通力不。彼等仙言。不也。尊者。是故汝等。莫唤如来以为懈怠。如来亦非失于禅定。然我不以懈怠缠身。诸仙。当知我今已成阿罗呵三藐三佛陀。已证甘露。知甘露道。汝等受我教法示诲。听我教法。汝等依我教法而行。若不违背。其善男子及善女人。欲求解脱。舍家出家。乃至未来不受后有</p>
<p>
	　　尔时世尊。以如是教。诲彼五仙。彼仙所有外道之形。外道之意。外道之藏。皆悉灭隐。不现身上所着之服。即成三衣。手执钵器。头发髭须。自然除落。犹如剃来经于七日。威仪即成。形容譬如百夏<a>比丘</a>。威仪行步。坐起举动。如是而住</p>
<p>
	　　尔时世尊。即便告彼五比丘言。汝等比丘。各各随分。观察东方。时五比丘。欲观东方。而见西方。世尊复告。汝等比丘。随分各各观察西方。彼等比丘。欲观西方。即见东方。世尊复告。汝等比丘。观察北方。彼等比丘。欲观北方。即见南方。世尊复告。汝等比丘。观察南方。即见北方。世尊复告。汝等比丘。观察上方。即见下方。世尊复告。汝等比丘。观察下方。彼等比丘。欲观下方。即见上方。世尊复告。汝等比丘。随分各各。观察余方。彼等比丘。欲观余方。即见正方。世尊复告。汝等比丘。观察正方。彼等比丘。欲观正方。即见余方尔时世尊。善能教诲彼五比丘。令其内心各生欢悦。使其获证。随顺正理。各各欢喜。时五比丘。心开意解。随顺世尊。谘承世尊。听世尊教。随世尊心。不违世尊所说教法。闻说谛受奉侍世尊。无暂时舍。</p>
		

	
	

		</div></div><hr><script charset='utf-8' src='../../js/footer.js'></script></body></html>