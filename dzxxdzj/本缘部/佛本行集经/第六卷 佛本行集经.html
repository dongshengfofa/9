<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 佛本行集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 佛本行集经</center></div><div class='fo'><center>经文出处:来自无量光明网</center><br/><br>
			<p>
	　　<strong>第六卷 佛本行集经</strong></p>
<p>
	　　隋<a>天竺</a><a>三藏</a>阇那崛多译</p>
<p>
	　　上托兜率品下</p>
<p>
	　　尔时兜率天众之中。有一天子。名曰金团。往昔已来。数曾下到阎浮提地。护明知已。告金团言。金团天子。汝数下至阎浮提中。汝应知彼城邑聚落诸王种族一生<a>菩萨</a>。当生何家。金团天子报言。尊者我甚知之。尊者善听。我今当说。护明言善。金团说言。此之三千<a>大千世界</a>。有一菩提道场处所。在彼阎浮摩伽陀国境界之内。是昔诸王成阿耨多罗三藐三菩提处。尊者护明。彼中有河名为恒河。其河南岸。有于一山。是旧仙人所居停处。然其彼处名毗阇罗。亦名般荼婆毗富罗耆阇崛山。共相围绕。以为眷属。彼山牢固。其色犹如绿摩尼宝。中有聚落。名曰山饶。去山不远。有一大城。名为王舍。其城往昔有一王仙。名优荼波梨种姓以来。常为王治。妃是善见大王之族。为大夫人。其子为王。名婆奚迦。今现治在摩伽陀国。继彼优荼王仙之后。尊者护明。往生阎浮。堪为彼王作于长子。护明菩萨。报金团言。虽有此理。但彼王种。父母不净。其城处边。地势堆阜。高下不平。纯是沟坑。土沙砾石。荆棘诸草。少有泉池。诸河流水。树木苑囿花果园林。是故汝今。可更别观余剎利种。金团天子复作是言。尊者护明。彼迦尸国波罗奈城。善光王仙有子。名为善丈夫王。彼王堪为尊者作父。护明菩萨报金团言。此理虽然。但迦尸国善丈夫王。有四种法。染着邪见。是故汝今可更别观其余王种堪我生处。金团天子复作是言。尊者护明。憍萨罗国舍婆提城。彼城有王。名歧(居移反)罗耶。是憍萨罗大国之主。其身巨力。多有人民。尊者堪为彼王作子。护明菩萨。报金团言。此理虽然。但彼国主。憍萨罗王。是摩登伽苗裔。种类父母。不净杂秽而生。兼上世来。非是王种。小心下贱。意气不高。又其家中。资财薄少。虽有七宝金银琉璃玛瑙真珠。不能具足。是故汝今别更为我观诸剎利堪我生处</p>
<p>
	　　金团天子复作是言。尊者护明。彼跋蹉国拘睒弥城。王名千胜。其王有子。名为百胜。彼王多有象马七珍四兵具足。尊者堪为彼王作子。护明菩萨。报金团言。此理虽然。但跋蹉王。母不贤良。从他丈夫。生于是子。非正王种。然其彼王。亦长宣说断见之事。是故汝更观余剎利我何处生</p>
<p>
	　　金团天子。复作是言。此金刚国。有一城邑。名毗耶离。谷米丰饶。无有饥馑。人民安乐。国土庄严。譬如天宫。一种无异。彼城国王。树王之子。种姓清净。无可秽嫌。彼国王宫库藏之内。多有金银珍宝等物。一切具足。无所乏少。尊者堪为彼王作子。护明菩萨。报金团言。此理实然。毗耶离主。上世已来。真是王种。但彼国人。心性刚强。各各自用。称我是王。憍慢炽盛。放逸自高不共其余。异类相杂。又无尊卑大小礼节。自言我解。自言我知。虽复有王。不肯承事。云自法是。不从他求。是故汝今更观余处剎利王种我生何家</p>
<p>
	　　金团天子。复作是言。尊者护明。彼摩波盘提国。有优阇耶那城。明灯王子。名为满足。居住彼城。其王身体。大有威力。多诸左右。能破一切敌国怨家。尊者堪为彼王作子。护明菩萨。报金团言。此理虽然。但彼国王。无有一法可轨之行。严酷暴恶。不信因果。是故汝今可更别观余王种姓任我生处</p>
<p>
	　　金团天子。复作是言。尊者护明彼阎浮提摩头罗城。有一大王。名曰善臂。其子称为<a>自在</a>健将。尊者堪为彼王作子。护明菩萨。报金团言。此理虽然。但彼国王。邪见家生。以如是故。一生补处菩萨大士。不得生彼邪见之家。是故汝今可更别观余王种姓我何处生</p>
<p>
	　　金团天子。复作是言。尊者护明。此白象城。般纽王种。勇健威猛。可喜端正。世无有双。能破强邻一切怨敌。尊者堪为彼王作子。护明菩萨报金团言。此理虽然。但般纽王。种姓清净。为彼杂类之所扰乱。何以故。彼王长子。名逾地师絺罗。是于梵天法王之子。第二名为毗摩斯那风神王子。第三名为頞纯那者。是帝释子。复有二子。别母而生。一名那拘罗。二名娑呵提婆。此二子者。是星宿天阿输那子。是故汝今可更别观余王种姓我何处生</p>
<p>
	　　金团天子。复作是言。尊者护明。彼阎浮提[穴/(丬*未)]洟罗城。[穴/(丬*未)]洟罗种。王名善友。多饶象马车乘牛羊。一切资生。悉皆具足。无量众宝。库藏丰盈。金银真珠。未尝乏少。彼王有友常乐勤修法行之事。尊者堪为彼王作子。护明菩萨。报金团言。此理实然。其善友王。虽有如是具足之法。但彼国王。年老衰迈。更不复能营理国务。又其王今多饶诸子。是故汝今可更别观余王种类我何处生</p>
<p>
	　　金团天子。复作是言。此等并是中国之王。复更别有边地之国邪见诸王。毗纽海洲。有一国主。<a>婆罗门</a>种。治化在于毗纽之上。名月支王。父母种姓。清净具足。兼解祭祀诸天之法。四毗陀论。皆悉了知。尊者堪为彼王作子。护明菩萨。报金团言。此理虽然。但我下生。<a>出家</a>成道。要须剎利。不欲生彼婆罗门家。是故汝今唯觅剎利我生何处</p>
<p>
	　　金团天子。复作是言。我于阎浮一切诸国。处处聚落。处处诸王。处处村舍。处处城邑。处处剎利。各住诸城。而是剎利。造种种业。我为尊者。经历已来。生于无量疲极苦恼。心迷意乱。更不复能观看余处。设复观察。口亦不能如是宣说。护明菩萨。报金团言。实如汝语。然汝要须为我选觅一剎帝利清净之家堪我生处。金团天子。复作是言。我为尊者。苦恼愁忧。处处观察。忽然忘失一剎利家。护明菩萨。问金团言。其名云何。金团白言。有一剎利。元本已来。从于大众。平量安立。世世转轮圣王之种。乃至<a>甘蔗</a>苗裔已来。子孙相承。在彼迦毗罗婆苏都释种所生。其王名为师子颊王。其子名为输头檀王。一切<a>世间</a><a>天人</a>之中。有大名称。尊者堪为彼王作子。护明菩萨。报金团言。善哉善哉。金团天子。汝善观察诸王种家。我亦念在于此家生。我今深心如汝所说。金团当知。我定往生彼家作子。金团往昔一生补处菩萨。所托家者。有六十种功德具足。满于彼家。何等六十。彼家本来清净好种(一)。一切诸圣恒观彼家(二)。彼家不行一切恶事(三)。彼家所生。悉皆清净(四)。彼家种姓。真正无杂(五)。彼家体胤。嫡嫡相承。无有断绝(六)。彼家昔来不断王种(七)。彼家所生。一切诸王。皆是往昔深种善根(八)。生彼家者。常为诸圣之所赞叹(九)。彼家生者。具大威德(十)。彼家多有端正妇女(十一)。彼家多有智能男儿(十二)。彼家所生。心性调顺(十三)。彼家所生。无有戏调(十四)。彼家生者。无所可畏(十五)。彼家生者。不曾怯弱(十六)。彼家生者。聪明多智(十七)。彼家生者。多解工巧(十八)。彼家生者。皆畏过罪(十九)。彼家所生。不与世间工巧杂合。亦不贪财以为活命(二十)。彼家所生。常存朋友(二十一)。彼家所生。不以杀害诸虫诸兽以自活命(二十二)。彼家种姓恒知恩义(二十三)。彼家种族。能修苦行(二十四)。彼家所生。不随他转(二十五)。彼家所生。不曾怀恨(二十六)。彼家所生。不结痴心(二十七)。彼家生者。不以怖畏随顺于他(二十八)。彼家生者。畏杀害他(二十九)。彼家生者。无有罪患(三十)。彼家生者。乞食得多(三十一)。至彼家者。无空发遣(三十二)。彼家刚强难可降伏(三十三)。彼家法则。恒出礼律(三十四)。彼家常乐布施众生(三十五)。彼家建立因果勤劬(三十六)。彼家所生。世间勇健(三十七)。彼家恒常。供养一切诸仙诸圣(三十八)。彼家恒常。供养神灵(三十九)。彼家恒常供养诸天(四十)。彼家恒常供养大人(四十一)。彼家历世。无有怨雠(四十二)。彼家名声。威振十方(四十三)。彼家一切诸家为最(四十四)。彼家生者。上世已来。悉是圣种(四十五)。彼家生者。于圣种中。最为第一(四十六)。彼家生者。恒是转轮圣王之种(四十七)。彼家生者。是大威德人之种姓(四十八)。彼家生者。多有无量眷属围绕(四十九)。彼家生者。所有眷属。不可破坏(五十)。彼家生者。所有眷属。胜一切人(五十一)。彼家生者。悉<a>孝养</a>母(五十二)。彼家生者。皆<a>孝顺</a>父(五十三)。彼家生者。悉皆供养一切<a>沙门</a>(五十四)。彼家生者。悉皆供养诸婆罗门(五十五)。彼家生者。丰饶五谷。仓库盈溢(五十六)。彼家生者。多有金银车磲玛瑙。一切资财。无所乏少(五十七)。彼家生者。多畜奴婢象马牛羊。一切具足(五十八)。彼家生者。不曾事他(五十九)。彼家生者。如是一切众事具足。于世间中。无所乏少(六十)</p>
<p>
	　　金团天子。凡是一生补处菩萨。处于母胎。彼母若有三十二种相具足者。乃能堪受菩萨在胎。何等名为三十二事。一彼母人。正德而生。二彼母人。支体具足。三彼母人。<a>德行</a>无缺。四彼母人。所生得处。五彼母人。为行庶几。六彼母人。种类清净。七彼母人。端正无比。八彼母人。名字德称。九彼母人。身体形容。上下相称。十彼母人。未曾产生。十一彼母有大功德。十二彼母恒念乐事。十三彼母心常随顺一切善事。十四彼母无有邪心。十五彼母身口及心自然调伏。十六彼母心无所畏。十七彼母多闻总持。十八彼母极女工巧。十九彼母心无谄曲。二十彼母心无诳诈。二十一者彼母人。心无有瞋恚。二十二者彼母人。心无有嫉妒。二十三者彼母人。心无有悭吝。二十四者彼母人。心无有急速。二十五者彼母人。心难可回转。二十六者彼母人。体有至德相。二十七者彼母人。心能怀忍辱。二十八者彼母人。心有惭有愧。二十九者彼母人。行薄淫怒痴。三十者彼母人。行无女家过。三十一者彼母人。行孝顺向夫。三十二者彼母。出生一切诸德。一切诸行皆悉具足。如是母人。乃能堪受一生补处后身菩萨。菩萨欲入母胎之时。取鬼宿日。然后乃入于母胎中。其受一生补处菩萨胎母已前。其母必须受八关斋。然后菩萨入于彼胎</p>
<p>
	　　护明菩萨。复作是言。我今受有不为世间一切钱财五欲快乐故。下人间受此一生。唯欲安乐诸众生故。哀愍苦恼诸众生故</p>
<p>
	　　尔时众中。有一天女。告于其余一天女言。我等大家护明菩萨。必下人间。我等此宫违离。护明菩萨大士。云何令我心乐此处。第二天女。即报之言。奈何奈何。我等今者。共作何事。令于我等得往人间。善观彼家护明菩萨所生之处。第三复有一天女言。愿我等今舍此天寿。令我等往彼处受生。何以故。我等亦愿至于彼处。共我护明菩萨同生。第四复有一天女言。汝等相与莫生悔心。何以故。我等大家护明菩萨。尚舍天寿。生于人间。况复我等。更复有一天女称言。尊者护明。今者下生于阎浮提。唯愿大士。莫忘我等。时护明菩萨。告于彼等诸天女言。汝等莫大生于苦恼。我前已为汝等。说于一切有处。皆悉无常。如<a>芭蕉</a>茎。无有坚实。如借物用。必须还他。非我已有。犹如阳焰幻化水泡。一切有处。皆是诳惑愚痴之人。谓言常生</p>
<p>
	　　尔时众中。有一天子。怅怏心愁。口复唱言。观此菩萨所说生处。无常不真。咄哉我等。何假须乐于此生处。我等今见护明菩萨。如是功德具足之体。生兜率天。此兜率宫。如是福聚。如是端正。如是微妙。如是庄严。护明菩萨。舍离下生。咄哉我等。云何独在此无常境</p>
<p>
	　　尔时复有第二天子。答彼第一初天子言。善哉天子。如是如是。如汝所说。而作偈言</p>
<p>
	　　我此护明大菩萨往昔在于诸有中</p>
<p>
	　　常舍极所爱妇儿奴仆象马财珍宝</p>
<p>
	　　或复割截身骨肉头目髓脑血皮肤</p>
<p>
	　　如是来索悉不违或百或千皆施与</p>
<p>
	　　尔时众中。复有天子。而说偈言</p>
<p>
	　　咄哉我等身在此天宫生</p>
<p>
	　　常恐今当堕人怖死亦然</p>
<p>
	　　何有生法中福业不尽者</p>
<p>
	　　诸是无常界众生悉命终</p>
<p>
	　　护明菩萨。告诸天言。汝等天人。须知一切世间别离<a>生死</a>为本。汝等为我莫苦忧愁。何以故。我往昔来。不造凡业。今欲令我久住世间。终不可得。我于过去<a>佛法</a>僧边。种诸善业。常发道心。乞求大愿。今得善报。当成菩提。汝应<a>欢喜</a>。何得苦恼。时彼诸天。闻是语已。各相谓言。汝等诸天。熟视护明菩萨大士。而此护明菩萨大士。今者不久下于人间。口复唱言。尊者护明。尊者不久生于人间。此兜率宫。所有威德。及诸天福。尊悉将去。尊受人间。末后有身。我等诸天。云何奉事。护明菩萨。告彼一切诸天众言。我前所生五种衰相。汝等复说无常因缘。如是法门。汝等常须系念在心。勿令忘失。我今此处下生人间。当得阿耨多罗三藐三菩提。转于无上最妙法轮。汝等诸天。可各愿下人间受身。生彼处已。汝等当得<a>解脱</a>一切诸烦恼苦</p>
<p>
	　　尔时护明菩萨。观生家已。时兜率陀。有一天宫。名曰高幢。纵广正等。六十由旬。菩萨时时上彼宫中。为兜率天。说于法要。是时菩萨。上于彼宫。安坐讫已。告于兜率诸天子言。汝等诸天。应来聚集。我身不久。下于人间。我今欲说一法明门。名入诸<a>法相</a>方便门。留<a>教化</a>汝最后。汝等忆念我故。汝等若闻此法门者。应生欢喜。时兜率陀诸天大众。闻于菩萨如此语已。及天玉女。一切眷属。皆来聚集。上于彼宫。护明菩萨。见彼天众聚会毕已。欲为<a>说法</a>。实时更化作一天宫。在彼高幢本天宫上。高大广阔。覆四天下。可喜微妙。端正少双。威德巍巍。众宝庄饰。一切欲界天宫殿中。无匹喻者。<a>色界</a>诸天。见彼化殿。于自宫殿。生如是心。如塜墓想。时护明菩萨。已于过去。行于实行。种诸善根。成就福聚。功德具足。所成庄严。师子高座。升上而坐。护明菩萨。在彼师子高座之上。无量诸宝。庄严间错。无量无边。种种天衣。而敷彼座。种种妙香。以熏彼座。无量无边。宝炉<a>烧香</a>。出于种种微妙香花散其地上。高座周匝。有诸珍宝。百千万亿。庄严放光。显耀彼宫。彼宫上下。宝网罗覆。于彼罗网。多悬金铃。彼诸金铃。出声微妙。彼大宝宫。复出无量种种光明。彼宝宫殿。千万幡盖。种种妙色。映覆于上。彼大宫殿。垂诸旒苏。无量无边百千万亿。诸天玉女。各持种种七宝音声。作乐赞叹。说于菩萨往昔无量无边功德。护世四王。百千万亿。在于左右。守护彼宫。千万帝释。<a>礼拜</a>彼宫。千万梵天。恭敬彼宫。又诸菩萨。百千万亿那由他众。护持彼宫。十方诸佛。有于万亿那由他数。护念彼宫。百千万亿那由他劫。所<a>修行</a>行诸波罗蜜。福报成就。因缘具足。日夜增长。无量功德。悉皆庄严。如是如是。难说难说。彼大微妙师子高座。菩萨坐上。告于一切诸天众言。汝等诸天。今此一百八法明门。一生补处菩萨大士。在兜率宫。欲下托生于人间者。于天众前。要须宣畅说此一百八法明门。留与诸天。以作忆念。然后下生。汝等诸天。今可至心谛听谛受。我今说之。一百八法明门者何</p>
<p>
	　　正信。是法明门。不破坚牢心故</p>
<p>
	　　净心。是法明门。无浊秽故</p>
<p>
	　　欢喜。是法明门。安隐心故</p>
<p>
	　　爱乐。是法明门。令心清净故</p>
<p>
	　　身行净行。是法明门。三业净故</p>
<p>
	　　口行净行。是法明门。断四恶故</p>
<p>
	　　意行净行。是法明门。断三毒故</p>
<p>
	　　<a>念佛</a>。是法明门。观佛清净故</p>
<p>
	　　念法。是法明门。观法清净故</p>
<p>
	　　念僧。是法明门。得道坚牢故</p>
<p>
	　　念施。是法明门。不望果报故</p>
<p>
	　　念戒。是法明门。一切愿具足故</p>
<p>
	　　念天。是法明门。发广大心故</p>
<p>
	　　慈。是法明门。一切生处善根摄胜故</p>
<p>
	　　悲。是法明门。不杀害众生故</p>
<p>
	　　喜。是法明门。舍一切不喜事故</p>
<p>
	　　舍。是法明门。厌离五欲故</p>
<p>
	　　无常观。是法明门。观<a>三界</a>欲故</p>
<p>
	　　苦观。是法明门。断一切愿故</p>
<p>
	　　<a>无我</a>观。是法明门。不染着我故</p>
<p>
	　　寂定观。是法明门。不扰乱心意故</p>
<p>
	　　惭愧。是法明门。内心寂定故</p>
<p>
	　　羞耻。是法明门。外恶灭故</p>
<p>
	　　实。是法明门。不诳天人故</p>
<p>
	　　真。是法明门。不诳自身故</p>
<p>
	　　法行。是法明门。随顺法行故</p>
<p>
	　　三归。是法明门。净三恶道故</p>
<p>
	　　知恩。是法明门。不舍善根故</p>
<p>
	　　报恩。是法明门。不欺负他故</p>
<p>
	　　不自欺。是法明门。不自誉故</p>
<p>
	　　为众生。是法明门。不毁呰他故</p>
<p>
	　　为法。是法明门。<a>如法</a>而行故</p>
<p>
	　　知时。是法明门。不轻言说故</p>
<p>
	　　摄我慢。是法明门。智能满足故</p>
<p>
	　　不生恶心。是法明门。自护护他故</p>
<p>
	　　无障碍。是法明门。心无疑惑故</p>
<p>
	　　信解。是法明门。决了第一义故</p>
<p>
	　　不净观。是法明门。舍欲染心故</p>
<p>
	　　不诤斗。是法明门。断瞋讼故</p>
<p>
	　　不痴。是法明门。断<a>杀生</a>故</p>
<p>
	　　乐法义。是法明门。求法义故</p>
<p>
	　　爱法明。是法明门。得法明门故</p>
<p>
	　　求多闻。是法明门。正观法相故</p>
<p>
	　　正方便。是法明门。具正行故</p>
<p>
	　　知名色。是法明门。除诸障碍故</p>
<p>
	　　除因见。是法明门。得解脱故</p>
<p>
	　　无怨亲心。是法明门。于怨亲中。生平等故</p>
<p>
	　　阴方便。是法明门。知诸苦故。诸大平等。是法明门。断于一切和合法故</p>
<p>
	　　诸入。是法明门。修正道故</p>
<p>
	　　无生忍。是法明门。证灭谛故</p>
<p>
	　　身念处。是法明门。诸法寂静故</p>
<p>
	　　受念处。是法明门。断一切诸受故</p>
<p>
	　　心念处。是法明门。观心如幻化故</p>
<p>
	　　法念处。是法明门。智能无翳故</p>
<p>
	　　四正懃。是法明门。断一切恶成诸善故</p>
<p>
	　　四如意足。是法明门。身心轻故</p>
<p>
	　　信根。是法明门。不随他语故</p>
<p>
	　　精进根。是法明门。善得诸智故</p>
<p>
	　　念根。是法明门。善作诸业故</p>
<p>
	　　定根。是法明门。心清净故</p>
<p>
	　　慧根。是法明门。现见诸法故</p>
<p>
	　　信力。是法明门。过诸魔力故</p>
<p>
	　　精进力。是法明门。不退转故</p>
<p>
	　　念力。是法明门。不共他故</p>
<p>
	　　<a>定力</a>。是法明门。断一切念故</p>
<p>
	　　慧力。是法明门。离二边故</p>
<p>
	　　念觉分。是法明门。如诸法智故</p>
<p>
	　　择法觉分。是法明门。照明一切诸法故</p>
<p>
	　　精进觉分。是法明门。善知觉故</p>
<p>
	　　喜觉分。是法明门。得诸定故</p>
<p>
	　　除觉分。是法明门。所作已办故</p>
<p>
	　　定觉分。是法明门。知一切法平等故</p>
<p>
	　　舍觉分。是法明门。厌离一切生故</p>
<p>
	　　<a>正见</a>。是法明门。得漏尽圣道故</p>
<p>
	　　正分别。是法明门。断一切分别无分别故</p>
<p>
	　　正语。是法明门。一切名字音声语言。知如响故</p>
<p>
	　　正业。是法明门。无业无报故</p>
<p>
	　　正命。是法明门。除灭一切恶道故</p>
<p>
	　　正行。是法明门。至<a>彼岸</a>故</p>
<p>
	　　<a>正念</a>。是法明门。不思念一切法故</p>
<p>
	　　正定。是法明门。得无散乱三昧故</p>
<p>
	　　菩提心。是法明门。不断三宝故</p>
<p>
	　　依倚。是法明门。不乐小乘故</p>
<p>
	　　正信。是法明门。得最胜佛法故</p>
<p>
	　　增进。是法明门。成就一切诸善根法故</p>
<p>
	　　檀度。是法明门。念念成就。相好庄严佛土教化悭贪诸众生故</p>
<p>
	　　戒度。是法明门。远离恶道诸难教化<a>破戒</a>诸众生故</p>
<p>
	　　忍度。是法明门。舍一切瞋恚我慢谄曲调戏。教化如是诸恶众生故</p>
<p>
	　　精进度。是法明门。悉得一切诸善法。教化<a>懈怠</a>诸众生故</p>
<p>
	　　禅度。是法明门。成就一切<a>禅定</a>及诸<a>神通</a>。教化散乱诸众生故</p>
<p>
	　　智度。是法明门。断无明黑暗及着诸见。教化愚痴诸众生故</p>
<p>
	　　方便。是法明门。随众生所见威仪。而示现教化。成就一切诸佛法故</p>
<p>
	　　四摄法。是法明门。摄受一切众生。得菩提已。施一切众生法故</p>
<p>
	　　教化众生。是法明门。自不受乐。不疲惓故。摄受<a>正法</a>。是法明门。断一切众生诸烦恼故</p>
<p>
	　　福聚。是法明门。利益一切诸众生故</p>
<p>
	　　修禅。是法明门。满足十力故</p>
<p>
	　　寂定。是法明门。成就如来三昧具足故</p>
<p>
	　　慧见。是法明门。智能成就满足故</p>
<p>
	　　入无碍辩。是法明门。得<a>法眼</a>成就故</p>
<p>
	　　入一切行。是法明门。得佛眼成就故</p>
<p>
	　　成就陀罗尼。是法明门。闻一切诸佛法。能受持故</p>
<p>
	　　得无碍辩。是法明门。令一切众生皆欢喜故</p>
<p>
	　　顺忍。是法明门。顺一切诸佛法故</p>
<p>
	　　得无生法忍。是法明门。得受记故</p>
<p>
	　　不退转地。是法明门。具足往昔诸佛法故</p>
<p>
	　　从一地至一地智。是法明门。灌顶成就一切智故</p>
<p>
	　　灌顶地。是法明门。从生出家。乃至得成阿耨多罗三藐三菩提故</p>
<p>
	　　尔时护明菩萨。说是语已。告彼一切诸天众言。诸天当知。此是一百八法明门。留与诸天。汝等受持。心常忆念。勿令忘失。</p>
		

	
	

		</div></div><hr><script charset='utf-8' src='../../js/footer.js'></script></body></html>