<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四十四卷 佛本行集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四十四卷 佛本行集经</center></div><div class='fo'><center>经文出处:来自无量光明网</center><br/><br>
			<p>
	　　<strong>第四十四卷 佛本行集经</strong></p>
<p>
	　　隋<a>天竺</a><a>三藏</a>阇那崛多译</p>
<p>
	　　布施竹园品第四十六</p>
<p>
	　　尔时<a>世尊</a>。经于少时。住象头山。次第渐欲向王舍城。游历而行。是时去彼优娄频螺聚落。未几至王舍城。其间有一旧仙人居林苑处所。名曰法雨。而其法雨林内。有旧仙人草庵。其中常有五百苦行道人而住。悉得五通。并皆年老。久修梵行。头白少毛。齿缺背曲。身体皮肤。多有黑黡。咽喉垂亸。如牛颈[古*页]。容貌干枯。形骸朽败。仰杖方行。喘气嗽声。欲行即踣。向前欲进。一步不移。羸瘦筋燋。纔有皮骨。皆悉百岁。一切无堪。以其往昔种诸善根。唯今一生。但值佛时。即得信行。以未闻法。不入<a>涅盘</a>。皆在窟中。各各禅坐。尔时世尊。欲化彼诸苦行仙人。为怜愍故。至彼居处。在其窟门户颊之外。而说此偈。语彼仙言</p>
<p>
	　　若人虽说百句义其名味字不合文</p>
<p>
	　　宁说一句胜百千当令闻者得寂定</p>
<p>
	　　若人说于百句偈既无义理文句乖</p>
<p>
	　　说一句为最胜尊闻已自然得寂定</p>
<p>
	　　若人善巧解战斗独自伏得百万人</p>
<p>
	　　今若能伏自己身是名<a>世间</a>善斗战</p>
<p>
	　　一月之中千过斗一斗百倍得胜他</p>
<p>
	　　若能归信佛世尊能胜于彼十六分</p>
<p>
	　　一月之中千过斗一斗百倍得胜人</p>
<p>
	　　若能归信法正真能胜于彼十六分</p>
<p>
	　　一月之中千过斗一斗百倍得胜他</p>
<p>
	　　若能归信一切僧能胜于彼十六分</p>
<p>
	　　一月之中千过斗一斗百倍得胜人</p>
<p>
	　　若能思惟法性空能胜于彼十六分</p>
<p>
	　　犹如小儿月月学所食如彼茅草头</p>
<p>
	　　若人归信佛如来能胜于彼十六分</p>
<p>
	　　若有能信法僧宝并及思惟法性如</p>
<p>
	　　如是归者信难量能胜于彼十六分</p>
<p>
	　　如彼世间祭祀火具足满于一百年</p>
<p>
	　　若一心归三宝时彼福百千万倍胜</p>
<p>
	　　如是百数不可尽口业不可说得穷</p>
<p>
	　　以彼质直牢固心能得如是上福报</p>
<p>
	　　若人满足一百岁在林祭祀于火神</p>
<p>
	　　若见善调伏人来能舍暂时供养者</p>
<p>
	　　是则胜彼祭祀火多种具足极一生</p>
<p>
	　　若人<a>寿命</a>满百年<a>破戒</a>心无有寂定</p>
<p>
	　　有能坚持忍精进一日活足胜彼长</p>
<p>
	　　若人寿命满百年愚痴心恒生散乱</p>
<p>
	　　有能智能及<a>禅定</a>一日活足胜彼长</p>
<p>
	　　若人寿命满百年盲聋惛愦无闻见</p>
<p>
	　　其有见佛及闻法一日活足胜彼长</p>
<p>
	　　若人寿命满百年[懵-目+登]懵浊乱无觉察</p>
<p>
	　　有能谛观<a>生死</a>趣一日活足胜彼长</p>
<p>
	　　若人寿命满百年不观世间无常句</p>
<p>
	　　其有能了身非实一日活足胜彼长</p>
<p>
	　　若人寿命满百年不观世间<a>甘露</a>处</p>
<p>
	　　其有能识甘露者一日活足胜彼长</p>
<p>
	　　尔时世尊。说于如是妙偈颂时。时彼一切诸苦行人。闻此偈已。人人皆悉证得六通。是时彼等诸苦行人。从其窟出。出已顶<a>礼佛</a>世尊足。各各礼已。从彼地方。飞腾<a>虚空</a>。舍于寿命。入般涅盘。身出水火。以自焚烧。既焚烧已。彼诸<a>舍利</a>。从虚空中。各堕地上</p>
<p>
	　　尔时世尊。收彼五百<a>罗汉</a>舍利。持作一聚。即起支提。是时彼中。有诸<a>比丘</a>。佐助世尊。供泥及石。垒治为塔。世尊神手网缦之指。亲自砌垒。彼塔成就。端正可喜。世尊于彼<a>舍利塔</a>上。作种种法。作已次第与诸比丘。行向于彼摩伽陀国。徒众<a>弟子</a>。足满千人。皆是彼旧螺髻梵志所<a>出家</a>者。如是渐往诣王舍城</p>
<p>
	　　尔时世尊。与诸比丘。至王舍城。居住于彼杖林之内。是时彼林。别有一塔。名善安住。而有偈说</p>
<p>
	　　是时大众相围繞世尊渐至王舍城</p>
<p>
	　　在于精妙杖林中如来向彼欲居住</p>
<p>
	　　尔时彼处摩伽陀国。有粟散王。其王名曰频头娑罗。传闻他说。<a>沙门</a>瞿昙。<a>甘蔗</a>苗裔。从释种姓。舍而出家。今日来在摩伽陀中。游行<a>教化</a>。与比丘众。足满千人。一切皆是耆旧螺髻梵志出家。今已至于王舍城侧。在杖林中。善安住塔。相与停止。而彼沙门。能于世间。出大名闻。彼婆伽婆阿罗呵三藐三<a>佛陀</a>善逝世间解无上士调御丈夫<a>天人</a>师佛世尊。现今在彼教化有缘</p>
<p>
	　　又复世尊。能于天人魔梵沙门及<a>婆罗门</a>一切世间。以自<a>神通</a>。皆能证知。知已能作如是宣说。生死已断。梵行已立。所作已办。永更不受于后世有。而彼世尊<a>说法</a>。初善中善后善。其义微妙。唯独具足。毕竟清净。如是说法。而如是等阿罗呵三藐三佛陀。若当有人。欲得往见。其人善哉。我今亦可至于彼所大沙门边。见世尊故</p>
<p>
	　　尔时摩伽陀国。频头娑罗。即遣严驾贤善好车。而坐其上。共于国内诸婆罗门长者<a>居士</a>。前后围繞。足满十二那由他人。从王舍城。导引而出。往诣佛所。欲见如来</p>
<p>
	　　尔时彼国王舍城中。有一淫女。其女名曰婆罗跋帝。可喜端正。人所乐见。世无有双。歌舞作倡。音乐洞解。所有众伎。六十四能。皆悉具足。时彼淫女。传闻人道。此有沙门瞿昙释子。王种出家。乃至彼作如是心念。我今可至彼沙门边</p>
<p>
	　　尔时彼女。如是示现。欲出门已。复如是思。我今可于频头娑罗大王之前。见于世尊。复作是念。又彼频头娑罗大王以多人力打道而行到沙门边。又复多人大众杂闹。恐其遮我。不能得行。我今可于崩墙空所无人行处。速疾而往。先见世尊</p>
<p>
	　　尔时彼女。作是念已。雇取多人。而告之言。谁能多拔墙城鹿砖。即当与汝如许钱直。是时彼等诸受雇人。一念时间。破彼墙已。而得道除一切瓦石荆棘平正。尔时淫女婆罗跋帝。即遣庄束妙好车乘。坐于其上。从自己家出。行端直平正好道。欲诣杖林善安住塔。见佛世尊顶礼恭敬</p>
<p>
	　　尔时世尊。知彼淫女婆罗跋帝心之所念。知已即作如是念言。若彼淫女。于先而来见于我者。其频头王。既在后来。见此淫女立于我前。则生疑阻。作是念已。即作神通。令彼淫女。即更不能于王前来。其频头王。欲于先来。其车一定。即住不行</p>
<p>
	　　尔时频头娑罗大王。心生恐怖。怅怏毛竖。作如是念。我今有何鬼神灾祸。为我作碍。致使如此。是时彼处有一天神。知于频头娑罗王心。在虚空中。隐身不现。而告王言。大王。汝今莫生恐怖。大王。汝今亦无灾祸。亦无变怪。虽然大王。汝于某处瞻波城中。禁系一人。名为某甲。速令解放。车即得行。尔时频头娑罗大王。闻彼天神如是语已。速疾遣使教放彼人。既散放已。可通车处。车即得行。其不通处。步入山林。往诣佛所。到佛所已。顶礼佛足。却坐一面</p>
<p>
	　　尔时彼处摩伽陀国。一切人民居士长者。或顶礼已。却住一面。或有共佛对善语言各相慰喻讫已。各还却坐一面。或复有在佛世尊前。说已姓字。既自说已。却坐一面。或复有人。向佛合掌。却坐一面。或复有人。对佛默然。却坐一面</p>
<p>
	　　尔时国中一切人民长者居士。坐一面已。作如是念。今日此中有大沙门。复有优娄频螺迦叶。我等国师未审今者为当是此瞿昙沙门。从迦叶边。受学梵行。为迦叶等。从沙门边。学修梵行</p>
<p>
	　　尔时世尊。知摩伽陀一切人民长者居士心之所念。以偈告彼长老优娄频螺迦叶。作如是言</p>
<p>
	　　迦叶汝见何事情先在河边修苦行</p>
<p>
	　　为我及众说此意弃彼祭祀事云何</p>
<p>
	　　尔时长老优娄频螺梵志迦叶。即还以偈奉答佛言</p>
<p>
	　　色声香味及触法五欲世间人所求</p>
<p>
	　　如是染爱满天中为贪是事我祭祀</p>
<p>
	　　尔时彼处摩伽陀国。一切人民长者居士。及婆罗门。作如是念。此大沙门。自说一偈。而彼优娄频螺迦叶。复说一偈。而是二人。竟不知谁何者是师何是弟子。是时世尊。知诸人民作是念已。还更以偈。问彼优娄频螺迦叶。作如是言</p>
<p>
	　　色声香味触等法迦叶是中汝乐何</p>
<p>
	　　或有天上人世中汝心所贪答我问</p>
<p>
	　　尔时长老优娄频螺梵志迦叶。重还以偈奉答是言</p>
<p>
	　　我见寂静无碍空无相障碍不能着</p>
<p>
	　　不变易处无有诳是处祭祀乐我心</p>
<p>
	　　尔时彼处摩伽陀国。一切人民长者居士。心如是念。此大沙门。自说二偈。而彼优娄频螺迦叶。亦说二偈。我等今者犹自不知何者是师何是弟子。如是十方诸佛世尊。皆有此法。若其不令一切大众。生<a>欢喜</a>心。及希有想。则不说法</p>
<p>
	　　尔时世尊。欲教大众生于欢喜希有心故。告彼优娄频螺迦叶。作如是言。迦叶。汝今若知时者。可为于彼摩伽陀国一切人民长者居士婆罗门等。现上人法。出于神通。是时优娄频螺迦叶。闻佛语已。即白佛言。如世尊教。我不敢违</p>
<p>
	　　尔时优娄频螺迦叶。从坐而起。即出神通。飞腾<a>自在</a>。于虚空中。或复经行。或住或坐。或复眠卧。身出烟焰。或复隐身。如是等出种种神通。遍显示已。从空而下。住于地上。顶礼佛足。而白佛言。世尊实是我教授师。我今真是无上世尊声闻弟子。而说偈言</p>
<p>
	　　摄受微妙神通已顶礼世尊胜足趺</p>
<p>
	　　我弟子事既已周世尊真是我师父</p>
<p>
	　　尔时摩伽陀国众婆罗门长者居士。及诸人民。心生是念。今此优娄频螺迦叶。乃是沙门瞿昙弟子。从沙门边。行梵行耶。作是知已。向世尊边。生信向心生希有想</p>
<p>
	　　尔时世尊。知诸大众生于欢喜希有之想。即为大众。次第说法。所谓教行布施持戒。说于生天因缘业报。说于厌离五欲之事。说漏尽因。说尽烦恼。赞叹出家。护助<a>解脱</a>。而世尊知摩伽陀国婆罗门等。长者居士。及诸大众。一切已生欢喜之心。生柔软心无染着心</p>
<p>
	　　尔时世尊。知彼大众应当得道。又复一切诸佛世尊。知诸众生。或有赞叹而得道法。即为大众。如应而说。所谓苦集及于灭道。世尊为彼大众。宣说是<a>法相</a>。时彼等大众。在于坐中。频头娑罗。而为上首。已外十一那由他人。一时领悟</p>
<p>
	　　复有师言。凡有十二那由他人。远尘离垢。尽烦恼界。心得清净。于诸法中。生净<a>法眼</a>。可有集法。皆是灭相。如实证知。譬如净衣。无垢无腻。无有黑色。随其所染。易受于色。如是如是。彼摩伽陀诸婆罗门长者居士。及以人民。坐于彼座。远尘离垢。乃至一切苦集之法。皆是灭相。如是证知。其中复有一那由他清信士。受优婆塞戒</p>
<p>
	　　尔时摩伽陀王频头娑罗。已见法相。已知法相。已入法相。于法相中。已度诸疑。彻过无碍。于诸法中。无复碍心已得<a>无畏</a>。世尊法中。不复随他。不复问他。一切法中。得如是知自在无碍。时频头王。即白佛言。如来世尊。我昔在家作童子时。发五种愿。我于今日。悉得成就。何等为五。一者我在少年之时。早得王位。世尊。此是我之初愿。今已得成</p>
<p>
	　　第二又愿。得王位已。我治化内。有佛出世。此即是我第二心愿。今已得成。第三又愿。佛出世已。彼世尊边。我设供养。令得欢喜。此是我心第三之愿。今亦得成</p>
<p>
	　　第四又愿。彼世尊边。欢喜心已。为我说法。此即是我第四心愿。今亦得成。第五又愿。彼世尊所。为我说法。愿我一切。悉得证知。此即是我第五心愿今亦得成</p>
<p>
	　　又复世尊。我昔在家童子之时。发如是心。愿有所作。我悉得成。无上世尊。我今遂也。善修伽陀。我今胜也。譬如有人。身曲得舒。有人逃避藏伏得出。迷人得道。闇地得明。盲眼之人。显见诸色。无上世尊。我今亦然。然今世尊。种种方便。为我说法</p>
<p>
	　　又复世尊。我从今去。归依世尊。归依法宝。归依圣僧。从今日去。一切时行优婆塞行。愿世尊知我如是持。如来世尊。我从今去。尽此形寿。誓不<a>杀生</a>。护众生命。犹如已命。为诸众生。作归依处。如是等持<a>五戒</a>十善。唯愿世尊及比丘众。受我明日饭食供养</p>
<p>
	　　尔时世尊。为摩伽国频头大王。默然受请。时频头王。知佛默然受其请已。即白佛言。善哉世尊。坐此车上。入王舍城。我当自行牵于此车。作是语已。佛语王言。善哉大王。唯愿大王。常得安乐。我不用车</p>
<p>
	　　时频头王。从坐而起。顶礼佛足。围繞世尊。三匝竟已。辞佛而去。其频头王。去未久间。时诸比丘。即白佛言。希有世尊。云何今日摩伽陀王。布施世尊马车令乘。又乞自行。此事云何。作是语已。默然而住</p>
<p>
	　　尔时佛告诸比丘言。汝诸比丘。至心谛听。其摩伽陀频头大王。非但今日布施于我马车令乘。为我牵车。往昔亦然。已曾施我诸如是事。时诸比丘。重白佛言。唯愿世尊。为我等说其事云何</p>
<p>
	　　尔时佛告诸比丘言。我念往昔。迦尸国内有一王。名善意乐法。<a>如法</a>王治。时天帝释。欲见彼王。告调御天摩多梨言(隋言无着处)。汝摩多梨。至迦尸国。将善意王来见于我。为我语彼。作如是言。仁者善意。三十三天。及天帝释。欲得见汝。仁者莫辞。要必须来</p>
<p>
	　　时调御天摩多梨。即白帝释言。如天主教。不敢有违。既受教已。严驾贤车。其车控驭千匹马牵庄严讫已。实时飞下阎浮提地。诣迦尸国善意王边。既到彼已。住于虚空。以偈白于善意王言</p>
<p>
	　　仁者今可来上车天乘庄严无有上</p>
<p>
	　　诸天忆念于仁者是彼三十三天王</p>
<p>
	　　尔时善意王既闻即从东面登车上</p>
<p>
	　　此乘最胜无有譬行诣向于尊胜天</p>
<p>
	　　诸天遥见彼王来各起而迎告于彼</p>
<p>
	　　善来人中法王者共天帝释坐此处</p>
<p>
	　　是时帝释大天王遥见彼王来即起</p>
<p>
	　　迎逆而告王言曰善来世间汝大王</p>
<p>
	　　于今此处自在天可住此承天威力</p>
<p>
	　　意欲停时随多少任情所用终不违</p>
<p>
	　　尔时彼王。在于忉利三十三天多时住已。心意不乐。作是念言。我今恐畏寿命减损。作是念已。即便以偈白帝释言</p>
<p>
	　　我昔初来乐天上此处音乐微妙声</p>
<p>
	　　我今恐畏寿命终所以还不乐天果</p>
<p>
	　　尔时忉利<a>帝释天</a>王。即还以偈报答于彼善意王言</p>
<p>
	　　王今年寿未亏减命终之日犹尚遥</p>
<p>
	　　但以王今善业微是故不乐于天上</p>
<p>
	　　仁者昔来乘自力彼业今尽无有余</p>
<p>
	　　既以罪业迷惑心故令心不乐天上</p>
<p>
	　　今若欲受天威力即受天乐如旧时</p>
<p>
	　　如于微妙车乘中又如惑乱妙林苑</p>
<p>
	　　汝今若作如是想即得心乐住此天</p>
<p>
	　　时善意王。闻此偈已。即便谘白天帝释言。大善天王。我从此处至人间。当作多福业。行于布施。行于苦行。行于善事。语言多实。受于斋戒。我当作是诸善业已。还更来上于此天上。时天帝释。告彼王言。如是如是。如仁者言。汝今日从此处已去。至于人间。当作如是多种功德。多作善业。乃至布施。受于斋戒。汝造如是善业竟已。还来天上</p>
<p>
	　　时善意王。住彼天上。经历多时。然后还诣向阎浮提。至其王宫。宫内所有婇女妃后及诸王子。大臣百官。亲眷属等。皆悉死亡。无有一在而王不见彼等旧人。心中不乐。忧愁怅怏。而说偈言</p>
<p>
	　　此是彼之旧衣服璎珞臂钏及耳珰</p>
<p>
	　　生平护惜不施他今死物留身何在</p>
<p>
	　　如是种种庄严具床褥被枕妙綩綖</p>
<p>
	　　园林池沼及香山忽然而舍于此处</p>
<p>
	　　一切人民既不见所有宫殿并虚空</p>
<p>
	　　妇儿眷属悉皆<a>无我</a>意云何乐于此</p>
<p>
	　　智能尊豪甚富贵如是威德大家生</p>
<p>
	　　司命恶鬼不护持磨灭悉皆使离散</p>
<p>
	　　若富若贵若贫贱若聪若慧若愚痴</p>
<p>
	　　或少或壮或老年若至于此尽时节</p>
<p>
	　　其司命鬼不能护一切捉撮使消亡</p>
<p>
	　　诸有剎利婆罗门毗舍首陀贵贱等</p>
<p>
	　　或旃陀罗涂摩类时至不简择彼留</p>
<p>
	　　一切摧折悉无遗犹如山川疾流駃</p>
<p>
	　　拔诸险岸所生树老病死至亦复然</p>
<p>
	　　吞啖众类身命根我亲自于彼处见</p>
<p>
	　　四埵所居四镇主忉利三十三天宫</p>
<p>
	　　一戏意喜游历行七日七夜时不及</p>
<p>
	　　我住于彼帝释处面前恒对瞩天王</p>
<p>
	　　彼边所睹余诸天常见有于如是事</p>
<p>
	　　我今唯造作福业行檀舍施及尸罗</p>
<p>
	　　精进忍辱智能禅誓更不求王位报</p>
<p>
	　　尔时佛告诸比丘言。汝等比丘。欲知彼时善意王者。则我身是。其摩多梨调御天者。即此摩伽频头王是。其于彼时。将车请我。为我牵车。今亦如是。请我与车。亦欲为我躬自驭驾。本誓愿然</p>
<p>
	　　尔时频头娑罗大王。至己宫殿。到已彼夜办具种种甘美饮食。悉皆丰足。所谓啖食唼食[口*束]食舐食。诸如是等。一切并讫。过彼夜后。扫洒堂殿。铺设诸座。即遣使人往诣佛所谘请时至。作如是言。善哉世尊。时节欲至。所营饭食。已办具讫</p>
<p>
	　　尔时世尊。于晨朝时。着衣持钵。与比丘众。左右围繞。足满千人。皆是宿旧螺髻梵志所出家者。羽翼世尊。诣王舍城</p>
<p>
	　　尔时忉利帝释天王。即自变改化作天身。为摩那婆形貌。端正可喜。众人乐见。头上还以螺髻为冠。身着黄衣。其左手中。执金澡瓶。右手挟持杂宝之杖。在佛比丘大众前行。行时其足离地四指不到尘土。尔时帝释摩那婆身说此偈言</p>
<p>
	　　如来自伏能调他共此一千旧螺髻</p>
<p>
	　　如是金色妙身体无上世尊今入城</p>
<p>
	　　自既寂静能寂他共此一千旧螺髻</p>
<p>
	　　如是金色妙身体无上世尊今入城</p>
<p>
	　　自既得度能度他共此一千旧螺髻</p>
<p>
	　　如是金色妙身体无上世尊今入城</p>
<p>
	　　自既得脱能脱他共此一千旧螺髻</p>
<p>
	　　如是金色妙身体无上世尊今入城</p>
<p>
	　　其有能说十法门十力具足十无胜</p>
<p>
	　　一千比丘左右繞无上世尊今入城</p>
<p>
	　　尔时城内一切诸人。见天帝释。作如是言。希有希有。此摩那婆。极大端正。可喜无双。人所乐见。此谁侍者。此供承谁。尔时忉利帝释天王。即以偈报彼诸人言</p>
<p>
	　　诸佛善能伏一切寂静无上最胜尊</p>
<p>
	　　应供天人世间中我今与彼为侍者</p>
<p>
	　　最大丈夫能伏物无有能胜佛世尊</p>
<p>
	　　应供天人世间中我今与彼为侍者</p>
<p>
	　　尔时世尊。安庠行至频头娑罗王宫殿中。入已即便铺座而坐。尔时频头娑罗大王。见佛世尊及诸大众安坐已讫。自手执持种种肴膳饮食之具。施佛及僧并余大众。一切充足自恣噉食。众杂唼[口*束]。悉皆讫了。佛及众僧。饭食竟已。净洗手足。各将小座。坐于佛前。时频头王。坐佛前已。作是思惟。今日令佛于何处住。莫令去城过近过远。出家之人。使得安止。如法行道。时频头王。复作是念。此之竹园。近于城隍。还往稳便。来去不疲。平坦易行。众人所乐。欲求利益。易得不难。兼少蚊虻毒蛇蝮蝎昼日寂静。无人去来。夜里少声。兰若亦得。欲近城池。来去无碍。堪为善人<a>修道</a>之处。我今应用此之竹林。奉施世尊以为坐处</p>
<p>
	　　时频头王。作是念已。而白佛言。大圣世尊。此竹园林。去王舍城。不近不远。乃至堪为善人修道。唯愿世尊。教我何法。以此竹林。布施世尊。以为坐处</p>
<p>
	　　尔时佛告频头王言。如是大王。若欲布施我竹林者。听当布施彼招提僧。时频头王。即白佛言。如世尊教。时频头王。从坐而起。手执金瓶。与世尊水。复白佛言。善哉世尊。此竹林园。去城侧近。乃至堪为善人修道。我今舍施诸佛世尊招提僧等。布施以后。唯愿世尊。纳取受用。哀愍我故</p>
<p>
	　　尔时世尊。即便受取。为怜愍故。因以此偈。而咒愿言</p>
<p>
	　　一切树木杂园林并及造作诸桥等</p>
<p>
	　　渠池井泉以充济船舫来去度众人</p>
<p>
	　　彼等恒于昼夜中福报日增长无绝</p>
<p>
	　　行法持戒人亦尔信敬坚固即生天</p>
<p>
	　　尔时世尊。为频头王。咒愿讫已。从坐而起。还至本处。至本处已。为此事缘。集诸大众。集已而告诸比丘言。汝诸比丘。从今已后。许诸比丘自畜园林。尼沙塞师。作如是说得竹园缘。</p>
		

	
	

		</div></div><hr><script charset='utf-8' src='../../js/footer.js'></script></body></html>