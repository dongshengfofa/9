<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 大乘悲分陀利经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 大乘悲分陀利经</center></div><div class='fo'><center>经文出处:来自无量光明网</center><br/><br>
			<p>
	　　<strong>第五卷 大乘悲分陀利经</strong></p>
<p>
	　　失<a>三藏</a>名今附秦录</p>
<p>
	　　大师立愿品第十六</p>
<p>
	　　善男子。尔时海济<a>婆罗门</a>心生是念。我已劝化多亿那由他百千众生。于阿耨多罗三藐三菩提。今此大众无不是者。此诸摩诃萨各立妙愿取净佛土。唯除披由毗师纽。贤劫中者彼亦避恶世。我念应恶世中以法味诸众生。我应坚固勇猛。应以如是作师子吼。令此一切<a>菩萨</a>大众得未曾有。又令一切大众天龙夜叉干闼婆阿修罗及世人。皆合掌礼恭敬于我。令佛<a>世尊</a>赞我善哉并授我记。又于十方无量无边阿僧祇世界中。现在住世为众生<a>说法</a>诸佛世尊。我师子吼时令彼诸佛赞我善哉。亦授我阿耨多罗三藐三菩提记。令彼遣使慰喻于我。令此大众闻见彼使。我当于中为后世具大悲菩萨安立愿眼。令后时乃至我逮菩提闻我愿者。令彼亦得极未曾有。复于后时菩萨具大悲者。令彼如是于浊佛剎大恶世时愿取菩提。鮮法暗冥结病漂者。令救济之而作佛事。为众生说法。乃至我般<a>涅盘</a>后。过不可思议不可称量。无边佛剎中诸佛世尊。皆于菩萨众前称誉赞叹我。为诸菩萨说我愿眼。令彼菩萨受大悲力。闻我愿者得未曾有。亦于众生发起大悲。令彼如是取菩提愿。如我今日取愿无异。彼亦如是浊剎中成三菩提。于四漂浪济脱群萌。以三乘法化度众生。乃至着涅盘道。善男子。尔时国大师海济婆罗门。具修如是大悲愿已。整衣服偏袒右肩。诣宝藏如来所。即于尔时多亿那由他百千诸天。于<a>虚空</a>中作亿天乐雨众天花。同声赞言。善哉善哉。丈夫。至世尊所今取妙愿。以智能水灭世界众生烦恼苦结。一切大众合掌向之。同声赞言。善哉善哉。妙达智能<a>饶益</a>我等。妙意坚愿我等欲闻。时大师至世尊所右膝着地。时三千大千耐提兰佛剎。六种震动极大震动。悉极倾摇陂峨踊没。钟铃蠡鼓自然而鸣。禽兽众鸟出柔软音。世界枯树皆生花叶。于此三千<a>大千世界</a>地住鬼神。有劝菩提有未劝者。除<a>地狱</a>饿鬼种种畜生。彼一切得饶益心善心无怨嫉心无浊心慈心未曾有心皆得充满。有众因空住者。彼于虚空意得<a>欢喜</a>。以诸杂花鬘香音杂宝幡盖。及以幢麾衣被头舍。以柔软声。为闻婆罗门愿故以用供养。乃至阿迦尼咤际诸天。尽下阎浮提住虚空中。持诸天香乃至头舍。为听婆罗门愿故以用供养。尔时婆罗门叉手合掌。以偈赞叹宝藏如来言</p>
<p>
	　　尊游三昧如梵王颜色<a>从容</a>犹帝释</p>
<p>
	　　施与钱财如国主持最妙宝若仙尊</p>
<p>
	　　德濡吼音如师子坚固不动喻须弥</p>
<p>
	　　无有怒恚如大海含忍好恶等如地</p>
<p>
	　　除一切垢如大水烧诸结林如仙火</p>
<p>
	　　无所染着犹疾风开现真实如大天</p>
<p>
	　　牟尼澍法如龙雨充济<a>世间</a>犹时泽</p>
<p>
	　　降伏外道如论师仙放德香如妙花</p>
<p>
	　　妙声柔软如梵王治世脱苦如良医</p>
<p>
	　　心住平等如慈母常摄众生逾如父</p>
<p>
	　　破诸坚怨如金刚断恩爱枝如神剑</p>
<p>
	　　济度众生如船师施人智能如牟尼</p>
<p>
	　　施凉光如牟尼月开敷人花犹如日</p>
<p>
	　　施四上果如妙树仙众围繞如鸟王</p>
<p>
	　　尊意甚广如大海等心于世犹草木</p>
<p>
	　　观诸法性如空卷尊等随世譬如水</p>
<p>
	　　佛授多众菩提记持最妙相善大悲</p>
<p>
	　　我化众生多无量愿今授我菩提记</p>
<p>
	　　于浊结怨世成佛安置众生静寂道</p>
<p>
	　　善男子。国大师海济婆罗门以是偈赞宝藏如来已。实时一切大众天龙夜叉干闼婆世人。叹言善哉。时国大师白佛言。世尊。我劝化多亿那由他百千众生。于阿耨多罗三藐三菩提。彼各各观已。而受妙土取清净意。种诸善根易化众生。此千四月鬘等通四鞞陀罗。如来所可授贤劫中记者。彼诸丈夫。亦以三乘<a>教化</a>贪欲瞋恚愚痴吾我众生。彼等亦舍重结烦恼恶世。弃无间业诽谤<a>正法</a>非毁贤圣。住于邪见乏圣七财。不知父母不识<a>沙门</a>不别婆罗门。不知作恩不知福德不畏后世。不求三善<a>天人</a>之德。造三不善之十恶业。为一切善知识所弃。为一切慧人所讥。为<a>三界</a>烦恼驶水所漂。没在<a>生死</a>灰河烧煮。痴冥所弊离诸善业。弃彼众生置无佛国。离诸善根集不善根。困于邪道处大旷野。当尔之时。娑诃世界贤劫中人转寿千岁。为此智能诸善丈夫之所弃舍。当于尔时。为三界生死因缘所逼。无投无趣无所归依苦器所困。舍此众生各取妙土易化净意。种诸善根精进不懈。以曾亲近供养多佛而济化之。世尊。如是不耶。宝藏如来而告之言。如是如是。婆罗门。随彼众生立愿所取佛土庄严。我亦如是授彼等记。婆罗门白言。世尊。我心振摇如<a>芭蕉</a>叶。意甚忧虑举身嗒然。世尊。是一切大菩萨皆发大悲。然弃彼时恶世炽盛。众生处在暗昧之中皆是所弃。世尊。我亦于当来世。过一恒河沙数阿僧祇。二恒河沙阿僧祇。三恒河沙阿僧祇之余。于贤劫中待世人寿千岁时。我能于尔所时。处在生死行菩提行。我能不以愿力取度众生。当行<a>六波罗蜜</a>而取化度。曾从佛闻能舍物施是檀波罗蜜。我当如是行檀波罗蜜。在所生处有来求者。我当如是施之。所谓饮食佉阇蒱阇螺夜梨舍。衣服卧具园林房舍。鬘饰涂香随病与药。幢幡麾盖钱财象马车乘。金银杂宝摩尼真珠琉璃[王*累]及车磲马瑙珊瑚虎珀<a>玫瑰</a>并及余宝。悲念众生以欢喜施。如是等物。度众生故不望果报。为摄度众生故具足施与。复有众生求极难舍我当与之。所谓奴婢聚落城邑。宫殿王位妻妾男女。及与手足眼耳鼻舌皮肤血肉骨髓身命乃至求头。悲念众生以极欢喜如是施与。不求果报为摄度故。我当如是行檀波罗蜜。先未曾有菩萨行阿耨多罗三藐三菩提行能如是行檀波罗蜜者。后亦无有菩萨行阿耨多罗三藐三菩提行能如是大施。如我在所生处。无量阿僧祇亿那由他百千劫中。行阿耨多罗三藐三菩提行。行檀波罗蜜。我当为后具大悲菩萨安立施眼功德光思惟诸结。是尸罗波罗蜜。我当如是行阿耨多罗三藐三菩提。行种种持戒。我行无上难行苦行如前所说。于境界不堕落。观我<a>无我</a>故。是羼提波罗蜜。我当如是<a>修行</a>羼提如前所说。又厌患诸有为。一切无为静寂行无上而不退。是毗梨耶波罗蜜。于一切作舍行空等。是禅那波罗蜜。如性无生法忍。是般若波罗蜜。我当如是坚固勇力。无量阿僧祇亿那由他百千劫中行般若波罗蜜。先无菩萨行阿耨多罗三藐三菩提行有能如是坚固勇力行般若波罗蜜者。后亦无菩萨行阿耨多罗三藐三菩提行有能如是坚固勇力行般若波罗蜜如我所行。为后时具大悲诸菩萨安立慧功德眼。我初发心为后菩萨示现大悲。乃至无上般涅盘。彼诸菩萨得未曾有。是故我不轻行施戒。无依忍无想进无住禅无着慧。无二我不求果报。众生乏圣七财。舍弃彼一切众置无佛土中。作无间业谤正法毁贤圣尽皆邪见。集不善根坠在旷野。为此邪道所困众生故。我以极勇猛力行波罗蜜。一一众生所为置善根种故。于十大劫能受阿鼻地狱苦痛。如是畜生饿鬼夜叉贫穷人中贫穷。能忍斯苦。如一切众生所置善根种。我当如是摄度空倦心意燋枯众生。乃至贤劫之际。我不求人天荣利之福。唯除一生补处在兜率天待成菩提时。我于尔所时生死中。亲近佛土微尘数诸佛。以佛土微尘数种种供具。供养一一诸佛。于一一佛所得佛土微尘数功德。佛土微尘数众生劝以菩提。辟支佛乘声闻乘亦如是随其所欲我以如是而劝化之。若世无佛我作仙人。以诸善业化彼众生令住<a>神通</a>。因于邪见奉事摩醯首罗天者。即现摩醯首罗天劝以善业。现那罗延日月。乃至现梵天形。劝以善法。或现迦楼罗。劝迦楼罗鸟修诸善行。乃至现为兔形。饥渴众生以身肉血而充济之。以己身命救彼一切急厄众生。世尊。我当于尔所时。以极勇力修诸难行。为心意燋枯乏善根者。我于尔时所为众生故。受于生死种种苦切。乃至过一恒河沙数阿僧祇。二恒河沙阿僧祇之余始入贤劫中。如月鬘童子成阿耨多罗三藐三菩提。号迦罗迦孙陀如来。令我尔时以圣慧眼。见于十方各千佛土微尘数世界中。已转法轮现在住世诸佛世尊。是我先所劝化心意燋枯集不善根乏圣七财。为一切所弃在空佛土。作无间业诽谤正法非毁贤圣。乃至邪道所困处大旷野者。我先为彼众生赞叹阿耨多罗三藐三菩提。劝以阿耨多罗三藐三菩提。令住其中者彼众生是我先所劝化住檀波罗蜜。乃至般若波罗蜜者。彼众生是我置无上涅盘善根种者。拔出恶趣者。使立具智能福德。将至现在住世诸佛世尊所。得授阿耨多罗三藐三菩提记者。得三昧陀罗尼忍辱者。得登地者。彼众生是我先所劝化教使立愿取庄严佛土。随彼所欲取庄严佛土者。我尔时始入贤劫。迦罗迦孙陀圣日出时。令我见于十方各千佛土。微尘数世界中。现在住世为众生说法诸佛世尊。迦罗迦孙陀如来应供正遍知成佛未久。我当往诣其所以种种供具而供养之。谘请问难<a>出家</a>修戒。多闻三昧说法第一。唯除如来。于彼时心意燋枯众生。集不善根没邪见道作无间业。乃至邪道所困旷野众生。我当摄度而为说法。圣日没后我当具作佛事。如是迦那迦牟尼迦叶成佛未久。往至其所乃至具作佛事。展转乃至千岁。世人以三福地安立众生。过是已往上生天上。为天说法而摄度之。乃至众生百二十岁。极甚愚痴憍骜恃色。自倚种族昏浊无识。多怀嫉恚处在五浊暗冥。是诸众生。贪欲瞋恚愚痴甚重。憍慢嫉妒染着非法非法自活。邪见倒见乏圣七财。非母非父。非沙门非婆罗门。不知作恩。不作福德。不畏后世。不修三福地。不求三乘。不修三善业修三恶业。不修十善业乐修十不善。为四颠倒所困。住四回转。随顺四魔。四病河所漂。常随五盖六情昏愚。没在八邪旷野。恒起诸使不求天人福德。为倒见邪道所困。作无间业诽谤正法。诽毁贤圣离诸善根。刚强粗犷不知恩分。若有所作寻即忘失。见修善者恶心讥谤。浅慧少闻多忘诸根不具。羸瘦少力衣服乏短。亲恶知识胎中<a>妄念</a>。众病所困颜色丑恶。不顾前后无有惭愧更想恐怖。一小食顷身口意行多作恶业。以是为贵众生。常见断见。着五阴心。贪五欲心。喜心掉心怨心欺心。浊心粗心恚心。不调心不执心。不柔伏心。着非法心。无住心。相求心。散乱心。更相害心。离法心。无报心。计有法心。灭善心。不生善心。不求涅盘静心。不知应供养心。集一切使缚心。老病死无因缘心。受诸烦恼心。执一切障碍心。毁法幢心。竖见幢心。更相訾毁心。共相食噉心。自贵心。困他心。嫉妒炽盛心。共相杀心。贪欲无厌心。嫉他一切所有心。无恩分心。盗窃心。邪淫心。欺调心。无愿心。是时众生无不尔者。于中展转相从闻如是声。所谓地狱声。畜生声。饿鬼声。病声老声死声。害声难声。阴使他国声。枷锁杻械系闭声。拷楚声。说是非声。骂詈声。穿凿声。坏众声。窃盗声。军马声。饥馑声。贪欲邪淫声。妄语声。痴狂声。绮语声。恶口声。两舌声。嫉妒声。出内积聚声。斗诤声。吾我声。爱憎声。爱不爱声。爱别离怨憎会声。贩卖声。迭相鬻卖声。处胎声。臭秽声。寒声热声。饥声渴声。疲乏声。疾痛声。种殖声。忧种种业声。种种苦逼声。种种疾疫声。众生展转相从闻。如是声有四十五。如是乏无善根鮮善知识。恶心众生尔时充满娑诃世界诸众生。为一切萨婆若所弃处无佛剎。谓无布施持戒修定。无善业集诸不善法。我当以八分圣道度生死海置<a>无畏</a>城。尔时众生缘恶业重故。娑诃佛剎当极弊恶。为诸福德种善根者所见弃舍。处处地生咸卤瓦砾土石诸山高下不平。多诸毒虫蚊虻恶蛇鸟兽。尔时充满非时风起。恶浊粗涩非时暴雨。杂毒咸苦霜雹灾降。地生如是恶种草木。枝叶花果诸谷种味。众生服食养身之具。非时恶浊杂毒粗涩。彼诸众生食之。皆当增长粗恶杀害欺诳。传说是非不相恭敬。生怖畏心相憎嫉心。欲相害心。饮血食肉衣之以皮。好执兵器伤杀残害。恃色族富贵算数外书。跨马鸣弦人众斗战。嫉妒骜慢。勤修种种如斯鄙贱。是苦难世。尔时我当从兜率天下。为度众生熟善根故。于最妙转轮王种第一夫人腹中受胎而住。我当尔时放净光明遍照娑诃佛土上至阿迦尼咤天下至金轮际妙光周遍。尔时众生生娑诃佛剎者。或在地狱或为畜生或为饿鬼或生天上或生人中。在<a>色界</a>无色界想无想非想非非想处。令彼一切见斯光明觉触其身。令彼一切厌生死苦乐求涅盘。乃至住灭结心。是初种涅盘道种。我当受一切法决定三昧。受一意法门三昧心。十月住母腹中。又我得佛。众生厌离生死。我所应度者。令彼众生于十月中见我在胎结加趺坐。心入三昧如摩尼现。满十月生时。以集一切福德三昧。六种震动。一切娑诃佛土。上至阿迦尼咤天下至金轮际皆悉震动。彼时众生生娑诃佛土者。或在地狱乃至人中悉<a>觉悟</a>之。我当从母右胁而出。又以妙光普照娑诃佛剎无不周遍。尔时亦复觉悟娑诃佛土一切众生于未种善根众生所着涅盘种。于已种。涅盘种众生生誓愿到。若我足蹈地时。令此娑诃佛土六种震动。岠峨涌没乃至金轮际。尔时众生有依水依地依空依四生处依止五趣我当觉之。有众生未生誓愿牙者当令生。已生誓愿牙者。令住三乘得不退转。令我生时娑诃佛土大梵魔王帝释日月护世诸天龙王阿修罗化生大威德夜叉罗剎龙修罗令彼一切来供养我。令我适生即行七步。我以集一切福德三昧如是说法。令彼大众得住三乘。其大众中求声闻乘者令住最后身我当度之。其有众生求辟支佛乘者。令彼一切得显明花忍。其有众生求无上大乘者。令彼一切得金刚持海不动三昧。以是三昧得登三地。我欲浴时令其中最胜龙王彼来浴我。其有众生见我浴者。令彼一切于三乘获如是德。如前所说。其有众生见我乘者。略说。为童子游戏乃种种业示教众生。在宫婇女游戏五欲。心生厌患。中夜舍出除去璎珞严身之具。为伏诸异学尼干陀遮罗迦彼利波罗阇迦离彼路多衣。求应法服诣菩提树。有众生见我诣菩提树者。我当以集一切福德三昧。为彼众生说如是法。令彼一切勤求三乘。其有众生殖声闻种。令彼众生一切结熟。住最后身从我得度。其有众生求辟支佛乘者。令彼一切得显明花忍。有殖大乘种者。令彼一切得金刚持海不动三昧。以是三昧得登三地。我当手自执草菩提树下敷金刚座。于彼座上结加趺坐端身正意。我当如是入不动禅灭出入息。日日一从禅起。食半胡麻半以施人。我当尔所时行是苦行。今乃至阿迦尼咤际。依娑诃佛土一切诸天来供养我。令彼一切证我苦行。其有求声闻乘者。世尊令彼诸结皆悉除灭。住最后身从我得度。有求辟支佛乘者。乃至如前所说。如是龙夜叉干闼婆阿修罗迦楼罗紧那罗摩睺罗伽。饿鬼毗舍遮鸠盘茶五通仙人。如是等来供养我。令彼一切证我苦行。其有求声闻乘者。乃至如前所说。于此四天下异学行粗弊苦<a>行者</a>。令天非人唱告彼言。汝等苦行无大果报。复非未曾有。于如是处住最后身菩萨所行苦行。入是禅舍心行缚。离于身行。灭口行喘息。日日一从禅起食半胡麻。行是苦行彼果甚大。彼大宽广不久当成阿耨多罗三藐三菩提。汝等不信可自往观。令彼一切舍难苦行。尽来见我苦行者。有殖声闻乘种者。乃至如前所说。若有人王群臣百官及余庶民在家事家业者令彼一切来至我所见我苦行。有求声闻乘者如前所说。若有女人来见我者。令是最后女身更不复受。有求声闻乘者如前所说。若有禽兽见我坐修苦行者。令最后畜身更不复受。有禽兽殖声闻乘种者。令更一生从我得度。有求辟支佛乘者如前所说。种种畜生作如是说。饿鬼亦如是说。我当于尔所时。行如是苦行。一结加趺坐。令多亿那由他百千众生。证我苦行得未曾有。于彼所种无量阿僧祇<a>解脱</a>种。我当如是修行苦行。先无众生数异学声闻乘辟支佛乘无上大乘。能行如是苦行者。后亦无有众生数异学乃至大乘。能行如是苦行如我所行。我未逮阿耨多罗三藐三菩提。作丈夫行降魔官属。留余业报破结使魔。成阿耨多罗三藐三菩提。于其中我当令一众生得阿<a>罗汉</a>。如是为二法得阿罗汉。如是第三第四说法得阿罗汉。我当为二众生故。现百千神通令住<a>正见</a>。说多千法文义具足随所住果。众生结山犹如金刚。我要当以金刚慧杵而破坏之说三乘法。为一一众生故。步步多百由旬。而为说法置无畏道。令我法出家无有遮碍。羸瘦少力荒忘狂心。刚强骜慢无慧多结。烦恼乱心及与女人。令我法出家得受具足。令我有四众<a>比丘</a><a>比丘尼</a>优婆塞优婆夷。令我法中有多耶。若令天见谛夜叉龙阿修罗具八圣分齐乃至畜生令修梵行。世尊。我逮菩提已。有众生于我恶心害心。若刀火石若以种种器仗。来至我所粗言骂辱。又于十方诽谤扬恶。杂毒饮食而用施我。我当如是留残业果成阿耨多罗三藐三菩提。我逮菩提已。众生于我先有怨嫌。执持杀具种种器仗。粗言骂辱杂毒饮食。来至我所出我身血。我以大悲梵柔软音。犹如钟鼓雷震之声。为彼众生说如是法。戒闻三昧及与净心。令彼众生得住于善。改悔恶业逮具净戒。令彼众生无天解脱果。离欲漏尽障碍业报。我于是尽所留业果。世尊。我逮菩提已。随身毛孔之数。日现尔所化佛。皆具三十二大人之相八十种好。我当遣彼化佛至空佛剎。又遣至不空处。亦复遣至五浊佛剎。彼诸国中众生造无间业。谤正法毁贤圣乃至集不善根。其中有求声闻乘者。求缘觉乘者求大乘者。于戒缺漏威仪不具犯于根罪。心意燋枯违失善道坠生死旷野。为邪道所困没在旷野。令一一化佛日为如是亿那由他百千众生随所说法。有众生奉事摩醯首罗天者。随现摩醯首罗天形而为说法。称我娑诃佛土。劝彼众生回向誓愿。彼诸众生闻我名者。令彼众生愿生我国。世尊。若彼众生命欲终时我不现前不为说法不生善心者。令我莫证阿耨多罗三藐三菩提。彼众生命终已。若堕恶趣不生我国得受人身者。使我忘失一切正法不现在前。令我不能具成办作佛事。有众生奉事那罗延者。乃至众生命终已后。若堕恶趣乃至令我不具成办作佛事也。我逮菩提已。于一切佛土有造无间者。乃至邪道所困坠旷野者。令彼终已生我国中。彼身相貌犹如土色面若毗舍遮。念忘多失<a>破戒</a>臭秽。多病短命乏众供具。彼诸众生<a>寿命</a>短促。我时为彼诸众生故。于娑诃世界随几四天下。我当于彼一切四天下从兜率天降神母胎示现出生。略说。童子游戏种种伎艺苦行降魔成三菩提转正法轮。于一切四天下示现具足作佛事已而般涅盘。乃至现分<a>舍利</a>。我逮菩提已说一种句法。有众生求声闻乘者。令彼得解声闻法藏说。有众生求缘觉乘者。令彼得解因缘法说。有众生求无上大乘者。令彼纯解摩诃衍说。有众生未具功德欲求菩提者。令彼得解布施法说。有众生乏无福德求生天乐者。令得解戒说。有众生更相怖畏浊心恶者。令彼得解慈法说。喜<a>杀生</a>者。令彼得解悲法说。悭贪嫉心者。令彼得解善法说。恃色倚强欲心昏浊者。令彼得解舍法说。耽着爱欲心者。令彼得解不净法说。有大乘众生憍慢乱心者。令彼得解阿那波那念法说。少慧求灯明者。令彼得解因缘法说。有少闻学者。令彼得解不忘失闻持法说。处邪见旷野者。令彼得解空法说。多想困者。令彼得解无想法说。不净愿困者。令彼得解无愿法说。身意不净者。令彼得解身意柔和法说。乱行所困者。令彼得解不忘菩提心法说。怀于瞋欲造困者。令彼得解无怨法说。灭至意困者。令彼得解无法说。恼心者。令彼得解无妒法说。略说。忘善者。解照明说。作魔业者。解净说。没他论者。解勇出说。种种结困心者。解去离说。没偏道者。解旋法说。大乘悕望心者。解不退说。厌生死者。解菩萨乐说。未得善地智者。解增长说。不想喜善根者。解恼悔说。心不等者。解无碍光说。没恶业者。解济度说。众中畏者。解师子胜说。四魔陵心者。解勇健说。意不明佛剎者。解庄严光说。憎爱者。解脱舍说。<a>佛法</a>明不觉者。解第一幢翅由逻说。乏大慧者。解晃明说。愚闇困者。解日灯说。不求无尽辞者。解作得说。如沫求我者。解耶逻延说。意倾动者。解坚住说。观顶者。解高幢说。舍先誓者。解坚固说。退通者。解金刚意说。求道场者。解金刚场说。一切法不辱者。解如金刚说。欲知他心所念者。解行处说。欲知他根者。解慧道说。言不相干者。解入辞说。未得法身者。解修一切身说。希见如来者。解不眴说。具念一切作者。解无诤说。求转法轮者。解无垢轮说。无因邪求者。解明顺因缘说。一佛土常见者。解善作语说。未种相好因者。解庄严说。不能分别言音者。解辞道说。求一切种智者。解法性不隐说。于法退转者解坚固说。不达法性者。解通说。舍誓者。解不退说。道隐者。解无貌说。求等虚空智者。解无所有说。未满波罗蜜者。解净住说。未满摄物者。解善摄说。未住梵行者。解等作说。未满助菩提宝者。解不住行说。忘失善说智心者。解海印说。悕望无生法忍心者。解决定说。如所闻法广分布心者。解不忘失说。更相善说无厌足者。解无障说。未得敬信三宝者。解集福德说。法门雨不知足者。解法云说。三宝断见者。解宝庄严说。不作智业者。解无生说。一切烦恼缚者。解空门说。于一切法轻心者。解智印说。未满如来德者。解世谛现门说。于先佛所未积德者。解必变化说。未说一法门究竟念者。解一切法性说。一切经未了者。解法实等说。离<a>六和</a>敬法者。解一切<a>法相</a>说。不为思惟解脱者。游戏神通说。欲入如来秘密者。解不求他说。不勤修菩萨行者。解得智说。不现生者。解至一切处说。行菩萨行有残者。解受职说。如来十力未满者。解最胜说。未得四无畏者。解勇进说。未得不共法者。解阿僧祇意说。无愚闻见者。解愿道说。不能现前觉一切佛法者。解白净无垢印说。有余萨婆若智者。解善觉意说。未逮如来一切作者。解无边尽法说。有无量阿僧祇求大乘菩萨不谄曲不幻伪端直者。令彼菩萨以一句音得八万四千法门。八万四千三昧。七万五千陀罗尼。以是功德诸菩萨摩诃萨。以大庄严而自庄严。令勇发不可思议妙愿。令菩萨不可思议知见功德以自庄严。谓身庄严以相好。口庄严以如意善说。令众欢喜。心庄严以三昧不退。念庄严以持不失。意庄严以强识。至庄严以至觉。义志庄严以坚誓。作庄严以辩誓。志极庄严以过地非地。施庄严以舍一切物。戒庄严以白净无垢。意忍庄严于一切众生无高下心。进庄严以一切事办。禅庄严以一切三昧游戏神通。慧庄严以知结使因由。慈庄严以至一切众生处。悲庄严以不舍一切众生。喜庄严以一切法得无疑惑。舍庄严以毁誉无二。通庄严以游戏一切通。福庄严以得宝手无尽藏。智庄严以解一切众生心念所行。觉庄严以善法觉一切众生。明庄严以得慧眼明。辩庄严以得义法辞应辩。勇悍庄严以伏众魔及诸异论。德庄严以逮佛无上德。法庄严以阿僧祇辩令普为众生说法。明庄严以照一切佛法。光庄严以照诸佛剎变化。说庄严以所记不错变化。教授庄严以随所应教诫。神变庄严以到四神足<a>彼岸</a>一切受。如来庄严以入如来秘密法。<a>自在</a>庄严以智不从他得敬顺一切。善法庄严以如说修行一切处无能退者。无量阿僧祇求大乘众生。我以一向音净除多不善以充足之。令彼诸菩萨摩诃萨。于一切法不因他得智具大法明。速成阿耨多罗三藐三菩提。世尊。又余世界中众生造无间者。乃至犯根罪。心意燋枯。有求声闻乘。有求辟支佛乘。有求无上大乘者。以随愿故生我佛土。集不善根粗犷乐恶。刚强倒见不摄意志。我当为彼八万四千心行乱意众生。广说八万四千部法。其中众生求无上大乘者。我当为彼广说六波罗蜜法。广说檀波罗蜜。乃至广说般若波罗蜜。其中众生有求声闻辟支佛乘。未种善根求度世者。我当令彼住三归依。后乃令住波罗蜜。喜杀生者令住不杀。贪重者令住不盗。染着非法者令住不邪淫。妄语相说者令住不妄语。乐昏浊者令住不饮酒。其有众生有此五病者。我当令彼断是五患住优婆塞戒。有众生不乐善法者。我当令彼一日一夜住圣八分戒。其有少乐善根者。我当令彼来近我法出家<a>十戒</a>得住梵行。其有众生乐求善法者。我当令彼于善法中得受具足尽住梵行。我当为如是造无间业乃至不摄意志众生故。以多种种若干句义文字变化而为说法。示现阴界入无常苦空无我。令住善安隐妙寂无畏城。我当为四众比丘比丘尼优婆塞优婆夷说如是法。其有喜乐论者。我当为彼现诸论法。乃至求解脱者。我当为彼现于空论。其有不乐善法者。我当为彼说劝化业。乐者我当为说诵习一向禅空解脱。我为一一众生故。步涉多百千由旬多种种若干句义文字方便变化。忍此疲惓。终至置于涅盘。乃至以誓力。我当五分寿减一。欲般涅盘时。我当碎身舍利如半芥子。为悲众生故。然后当入涅盘。令我涅盘后正法住世千岁像法住世复五百岁</p>
<p>
	　　大乘悲分陀利经立愿舍利神变品第十七</p>
<p>
	　　我般涅盘后。其有众生以众宝物供养舍利。乃至一称南无佛。一礼一旋一合掌业一花供养者。令彼一切随于三乘得不退转。我般涅盘后。其有众生于我法中能受一戒如说奉持。乃至赞诵一四句偈为他人说。其有闻者能发好心。供养法师。能以一花或设一礼。令彼一切随于三乘得不退转。乃至正法尽法灯永灭法幡倒已。令我舍利乃至入地金轮上住。随其几时娑诃世界穷乏珍宝。令成琉璃珠现如火色。名曰胜意。令从彼上乃至阿迦尼咤际住。雨种种花。曼陀罗花。摩诃曼陀罗花。波利质多罗伽花。曼殊沙花。摩诃曼殊沙花。芦遮摩那花。陀罗花。摩诃阿陀罗花。无垢轮花。百叶花。千叶花。百千叶花。普光花。普香花。善乐花。萨哆花。芦遮那花。乐限月光花。明月花。无量色花。无量香花。无量光花。令雨如是等大花雨。令彼诸花出种种柔软声。所谓佛声法声僧声。三归依声。优婆塞戒声。圣八分戒声。出家十戒声。施声戒声。具足梵行声。劝化声。诵声习声。<a>禅定</a>思惟九观声。不净声。阿那波那念声。非想处声。无所有处声。无量识处声。无量空处声。胜处声。一切处声。止观声。空无相声。缘起声。令出具足声。闻藏声。令出具足辟支佛乘藏声。具说大乘六波罗蜜。令彼诸花出如是声。令色界诸天闻如是声。各自识念先造善根。令彼于一切善法摩诃萨不嫌。令从彼下为娑诃世界一切人说十善业令住其中。令欲界诸天亦如是闻。令彼一切舍受使游戏乐着心意。令彼一切各自识念先作善根。令彼从天来下为娑诃世界一切人说十善业劝令住中。令彼诸花于虚空中变成杂宝。世尊。所谓金银摩尼真珠琉璃车磲马瑙。及螺珊瑚。虎珀玫瑰右旋。一切娑诃佛土。令雨如是等宝。除灭娑诃佛土瞋诤言讼饥馑疾疫。及他军马恶风杂毒一切除尽。令安隐康健无诸斗诤言讼系闭。娑诃佛土一切丰乐。其有众生见宝触宝随作供具者。令彼一切于三乘法得不退转。令彼逮下乃至金轮上住。世尊。如是刀兵劫时。令彼舍利复更变成绀王摩尼。上至阿迦尼咤际住。降种种花雨。所谓曼陀罗华。摩诃曼陀罗花。波利质多罗花。乃至无量光花。令彼诸花出种种妙声。所谓佛声乃至如前所说。令彼舍利乃至金轮上住。如是饥馑劫时。复令舍利上升虚空乃至阿迦尼咤际住。降大花雨乃至如前所说。如是疾疫劫时。亦如前所说。如贤劫中我般涅盘后舍利。当作佛事劝化过数众生于三乘住不退转。如是五佛土微尘数大劫中。我舍利化众生于三乘住不退。后过千恒河沙数阿僧祇。于十方无量阿僧祇余世界中。诸佛世尊于彼出者。是我为菩萨时。行阿耨多罗三藐三菩提行先所劝化。于阿耨多罗三藐三菩提令住其中者亦是。我劝以波罗蜜得住中者亦是。我逮菩提已。劝化众生以阿耨多罗三藐三菩提令住中者。又我般涅盘后。众生以我舍利神变发阿耨多罗三藐三菩提心者。彼亦于后过千恒河沙数阿僧祇时。令彼菩萨于十方无量阿僧祇余世界中成阿耨多罗三藐三菩提已。称誉赞叹说我名号。过去久远尔时有劫名贤。于彼贤劫始第四圣曰名号如是。彼先劝化我等以阿耨多罗三藐三菩提。于燋枯意集不善根造无间业乃至邪见。令我等得住六波罗蜜。缘是我等令得转入一切种智。行正法轮转深妙轮。令多亿那由他百千众生生天住解脱果。其有众生求菩提者。彼如来所闻称誉。我令以如是问彼如来。唯世尊。彼如来见何义趣。于彼重结五浊恶世成阿耨多罗三藐三菩提。令彼诸如来为求菩提善男子善女人说我是具大悲。是初发心佛土庄严立愿本事。令彼求菩提善男子善女人得未曾有信乐大法。令彼亦于一切众生发如是大悲立如是愿。摄度重结五浊恶土造无间业乃至集不善根者。令彼诸佛如来亦以是授彼具大悲求菩提善男子善女人记。随善男子善女人意。重结五浊恶世立愿。复余诸佛世尊以我舍利神变。为求菩提善男子善女人广说本事。过去久远时有圣日名号。如是般涅盘后舍利。于尔所时为如是苦切众生现如是种种若干神变。以彼舍利神变。我等初悟阿耨多罗三藐三菩提。集诸善根。广修波罗蜜。乃至如前所说</p>
<p>
	　　大乘悲分陀利经叹品第十八</p>
<p>
	　　善男子。尔时国大师海济婆罗门。住宝藏如来前。干闼婆世人前。立如是具大悲五百愿。而白佛言。世尊。若我如是意不满。不于来世贤劫五浊重结散乱恶世冥时。盲无导师无引导师。为见所困长处冥世造无间者。乃至如前所说。若我不能具成如是佛事如我立愿者。我当还舍菩提愿。非余剎中善根回向。世尊。是我所欲。我亦不欲此善根回向阿耨多罗三藐三菩提。不求辟支佛乘。亦不求声闻乘。亦不求人天王位。亦不求五欲供具生天之乐。又亦不求干闼婆．阿修罗．夜叉．罗剎．龙迦楼罗。亦不求人中生。我不于如是等处善根回向。世尊。虽说施得大富持戒生天多闻大慧修行无异。世尊。又说福德生善根回向随意皆告。世尊。我所作施戒闻修福德。若我如是立愿意不满者。我以是一切善根回向地狱众生。其有众生在阿鼻地狱受诸苦切者。以是善根令彼得脱。于此佛土得生为人。值如来法令得罗汉而入涅盘。若彼众生业果不尽。令我今命终生阿鼻大地狱中。令我一形分为佛土微尘数身。令此一一身大如须弥山王。令一一身觉如是苦痛。如我一身觉苦痛甚。令我一一身受佛土微尘数地狱苦切。又令现在佛土微尘数十方余世界中众生。造无间业乃至造作入阿鼻业。又复于后乃至过佛土微尘数大劫中。于十方佛土微尘数余佛国中。及此佛土众造无间业者。我当为彼一切众生故。住阿鼻狱受彼罪业。令彼众生不堕地狱。永与苦别值遇诸佛。得度生死入涅盘城。我当于尔所久远住阿鼻狱度脱众生。乃至如是于十方佛土微尘数余佛剎中。众生有造如是业应生烧炙地狱者。乃至如前所说。如是大烧炙啼哭大啼哭刀剑黑绳还活等种种。畜生中作如是说。饿鬼中亦作是说。夜叉贫穷中亦作是说。如是鸠盘茶．毘舍遮．阿修罗．伽楼罗亦作是说。于佛土微尘数十方余世界中。众生造起如是业。应生人中聋盲喑哑癃残百病。手足不具心意散乱应食不净略如前说。我当复还生阿鼻大地狱中。乃至随几所时。众生于生死中受阴界入。我当于尔所时。久远受如是种种地狱畜生饿鬼夜叉阿修罗罗剎乃至人苦。如是诸苦我当受之。如前所说。我若如是阿耨多罗三藐三菩提意不满。设复我如是阿耨多罗三藐三菩提意满者。乃至如前所说。令十方无量阿僧祇余世界中现在住世说法诸佛世尊证我是事。唯愿世尊。授我阿耨多罗三藐三菩提记。于彼贤劫百二十岁世人中。我为如来应供正遍知明行足善逝乃至佛世尊。我能成办如是佛事。如我所立誓愿。尔时一切大众．天龙．夜叉．干闼婆．阿修罗。及诸世人。在于虚空及住地者。唯除如来。彼一切无不堕泪。皆以五体礼婆罗门足。同声赞言。善哉善哉。大悲得深妙念于众生。发深大悲立深大愿。如仁立愿。以至意大悲覆一切众生。又能摄度造无间业乃至集不善根。以是愿故知仁是初发心于阿耨多罗三藐三菩提。为众生良药安济归趣。为脱众生苦故立愿。仁如是意必当得满。如来正尔授仁者阿耨多罗三藐三菩提记。尔时无量净王。啼泣雨泪五体礼婆罗门足。叉手合掌。以偈赞言</p>
<p>
	　　奇哉甚深妙乃至不着乐</p>
<p>
	　　愍伤哀众生为我等现宝</p>
<p>
	　　略说。时<a>观世音菩萨</a>。以偈赞曰</p>
<p>
	　　自无所着着众生纵根逸马已调伏</p>
<p>
	　　仁于诸根得自在仁当总持智能藏</p>
<p>
	　　时<a>大势至菩萨</a>。以偈赞曰</p>
<p>
	　　是多亿众生为善故来集</p>
<p>
	　　闻仁悲堕泪异哉甚难事</p>
<p>
	　　时曼殊师利菩萨。以偈赞曰</p>
<p>
	　　精进誓坚固妙慧甚明了</p>
<p>
	　　仁亦应受供涂香及花鬘</p>
<p>
	　　时虚空印菩萨。以偈赞曰</p>
<p>
	　　仁如是行施大哀愍众生</p>
<p>
	　　渴时仁为济具三十二相</p>
<p>
	　　断金刚慧照明菩萨。以偈赞曰</p>
<p>
	　　如虚空无边仁哀亦如是</p>
<p>
	　　为众生津梁今现菩提行</p>
<p>
	　　虚空照明菩萨。以偈赞曰</p>
<p>
	　　更无愍众生唯除诸如来</p>
<p>
	　　仁者功德具妙慧心甚明</p>
<p>
	　　师子香菩萨。以偈赞曰</p>
<p>
	　　妙士于来世乱结贤劫中</p>
<p>
	　　当得大称誉度脱众生苦</p>
<p>
	　　<a>普贤菩萨</a>。以偈赞曰</p>
<p>
	　　勤劬生死崄处于邪旷野</p>
<p>
	　　能取燋枯意食肉饮血者</p>
<p>
	　　阿閦菩萨。以偈赞曰</p>
<p>
	　　坠于无明暗没在结使渊</p>
<p>
	　　能取燋枯意造无间业者</p>
<p>
	　　香手菩萨。以偈赞曰</p>
<p>
	　　仁见来世畏如照镜观像</p>
<p>
	　　能取燋枯意诽谤正法者</p>
<p>
	　　宝积菩萨。以偈赞曰</p>
<p>
	　　智戒二俱等愍哀曰璎珞</p>
<p>
	　　能取燋枯意谤毁贤圣者</p>
<p>
	　　无恐畏菩萨。以偈赞曰</p>
<p>
	　　仁见苦众生于来世三界</p>
<p>
	　　能取燋枯意依邪忘失者</p>
<p>
	　　花手菩萨。以偈赞曰</p>
<p>
	　　愍哀智精进于此众为最</p>
<p>
	　　能取燋枯意生老病逼者</p>
<p>
	　　智称菩萨。以偈赞曰</p>
<p>
	　　多病之所逼使风尘充遍</p>
<p>
	　　掩以智能水降伏众魔兵</p>
<p>
	　　持印菩萨。以偈赞曰</p>
<p>
	　　我等进不坚能解脱浊结</p>
<p>
	　　如大德梵师降伏诸结力</p>
<p>
	　　花月菩萨。以偈赞曰</p>
<p>
	　　精进力坚固如德哀愍意</p>
<p>
	　　名称遍三界当割生死缚</p>
<p>
	　　无垢王菩萨。以偈赞曰</p>
<p>
	　　仁今说大悲现示菩萨行</p>
<p>
	　　我等今礼仁哀愍无过者</p>
<p>
	　　持大力菩萨以偈赞曰</p>
<p>
	　　结病恶世中仁修菩提行</p>
<p>
	　　当断诸结根仁愿甚坚固</p>
<p>
	　　月鬘菩萨。以偈赞曰</p>
<p>
	　　智藏称讥等立愿净无垢</p>
<p>
	　　仁行菩提行为众生良药</p>
<p>
	　　现力菩萨摩诃萨。悲泣堕泪。五体礼婆罗门足已。叉手合掌。以偈赞曰</p>
<p>
	　　妙哉智明士除诸结病秽</p>
<p>
	　　积<a>德行</a>如海脱斯众生苦</p>
		

	
	

		</div></div><hr><script charset='utf-8' src='../../js/footer.js'></script></body></html>