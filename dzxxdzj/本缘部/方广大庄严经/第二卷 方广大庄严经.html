<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 方广大庄严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 方广大庄严经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 方广大庄严经</strong></p>
<p>
	　　中<a>天竺</a>国<a>沙门</a>地婆诃罗奉诏译</p>
<p>
	　　降生品第五</p>
<p>
	　　尔时佛告诸<a>比丘</a>。<a>菩萨</a>为诸<a>天人</a>演说<a>正法</a>。劝勉开晓令其悦豫。告天众言。我当以何形像下阎浮提。或有说言。为童子形。或有说言。释梵之形。或有说言。神妙天形。或有说言。阿修罗干闼婆迦楼罗紧那罗摩睺罗伽等形。或有说言。日月天形。或有说言。金翅鸟形。说如是等种种形像。尔时众中有一天子。名曰胜光。昔在阎浮提中为<a>婆罗门</a>。于无上菩提心不退转。作如是言。围陀论说。下生菩萨当作象形而入母胎。即说偈言</p>
<p>
	　　菩萨降神应为象形</p>
<p>
	　　端正姝好顶上红色</p>
<p>
	　　皎洁鲜净如白玻[王*(黍-禾+利)]</p>
<p>
	　　具足六牙饰以金勒</p>
<p>
	　　无不吉祥围陀先记</p>
<p>
	　　三十二相当下阎浮</p>
<p>
	　　佛告诸比丘。菩萨于兜率天宫。周遍观察将下生时。输檀王宫先现八种瑞相。何等为八。一者王宫忽然清净。不加扫洒。无诸秽恶尘土瓦砾蚊虻蚰蜒百足之类。周匝布散种种妙花香气芬馥。二者从雪山中众鸟来集。异类杂色毛羽光鲜。于王宫中楼阁殿堂栋梁轩牖。哀鸣相和遨游自乐。三者于王宫中。草木花叶一时敷荣。四者王宫池沼皆生莲花大如车轮。有百千叶覆映水上。五者王宫珍器自然而有苏油石蜜。种种美味。食而无尽。六者王宫乐器箫笛箜篌琴瑟之属。非因击奏。皆出种种微妙之音。七者王宫金银琉璃车磲马瑙摩尼珊瑚。一切珍藏悉皆盈满。八者王宫有大光明映蔽日月。遇斯光者身心安乐得未曾有。如是名为八种瑞相。是时摩耶圣后。澡浴庄饰。涂诸天香着妙衣服。众宝自严<a>欢喜</a>悦豫。身心清净。以一万婇女围繞侍从。游音乐殿中诣输檀王。于王右边。升妙宝网庄严之座。坐已容貌熙怡开颜微笑。于是颂曰</p>
<p>
	　　善哉大王幸哀许我今欲陈微妙愿</p>
<p>
	　　从是恒起仁慈心当持八关清净戒</p>
<p>
	　　不害众生如爱己三业十善常修习</p>
<p>
	　　远离嫉妒谄曲心愿王于我莫生染</p>
<p>
	　　闻此禁戒非<a>随喜</a>恐王长夜婴苦报</p>
<p>
	　　惟愿令我得别居宫殿香花自严饰</p>
<p>
	　　诸善婇女常围繞鼓乐弦歌演法音</p>
<p>
	　　凡鄙恶人令离我淫秽香花皆不御</p>
<p>
	　　一切囚徒悉宽宥要当遣彼囹圄空</p>
<p>
	　　七日七夜广行檀给济贫乏令充足</p>
<p>
	　　必使正化轻傜役尽令公庭无诤讼</p>
<p>
	　　各各慈心互相向如升忉利欢喜园</p>
<p>
	　　怜愍<a>世间</a>同一子法教如斯甚安乐</p>
<p>
	　　王闻此言大欢悦如所愿者皆相许</p>
<p>
	　　即敕诸臣净宫殿幡盖香花恣严饰</p>
<p>
	　　复以二万勇健军操持剑戟令防护</p>
<p>
	　　婇女弦歌相娱乐复以璎珞庄严身</p>
<p>
	　　珍床宝座敷綩綖处在胜殿如天女</p>
<p>
	　　佛告诸比丘。尔时四天王释提桓因。夜摩天。兜率陀天。乐变化天。他化<a>自在</a>天。<a>娑婆世界</a>主梵天王。梵众天。梵辅天。妙光天。少光天。光严天。净居天。阿迦尼咤天。摩醯首罗天及余无量百千天众。悉皆云集互相谓言。菩萨将欲下生。我等诸天不往侍从。堕无反复不知恩养。谁能堪任侍卫菩萨下阎浮提。从初入胎及以出胎。童子盛年。游戏受欲。<a>出家</a>苦行。诣菩提座。降伏魔军。转正法轮现大神力。下忉利天入般<a>涅盘</a>。常能奉事终不舍离。尔时诸天子等。而说颂曰</p>
<p>
	　　汝等谁堪任欢喜随菩萨</p>
<p>
	　　当得福增长亦获大名誉</p>
<p>
	　　若求忉利宫胜妙常安乐</p>
<p>
	　　婇女众围繞应随清净月</p>
<p>
	　　若求妙园林胜处常游戏</p>
<p>
	　　宝地金花饰应随离垢光</p>
<p>
	　　若求象马车游处欢喜园</p>
<p>
	　　婇女众围繞应随大丈夫</p>
<p>
	　　若求夜摩天及以兜率宫</p>
<p>
	　　所生常见敬应随大名称</p>
<p>
	　　若求化乐天自在诸宫室</p>
<p>
	　　游戏变化乐应随功德者</p>
<p>
	　　若求作魔王远离诸毒心</p>
<p>
	　　神变穷边际应随利益者</p>
<p>
	　　若求超欲界住胜妙梵宫</p>
<p>
	　　<a>修行</a>四等心应随<a>禅定</a>者</p>
<p>
	　　若求生人间受轮王胜报</p>
<p>
	　　七宝从心至应随离欲尊</p>
<p>
	　　若求人王位长者及<a>居士</a></p>
<p>
	　　<a>财富</a>无怨敌应随无上士</p>
<p>
	　　若求大富贵端正及名誉</p>
<p>
	　　教令有威德应随<a>梵音</a>者</p>
<p>
	　　若求人天报并致<a>三界</a>安</p>
<p>
	　　无漏慧及禅应随法自在</p>
<p>
	　　若求断贪欲及去瞋痴等</p>
<p>
	　　淡泊志寂然应随调心者</p>
<p>
	　　若求一切智缘觉及声闻</p>
<p>
	　　十方师子吼应随功德海</p>
<p>
	　　若求闭恶趣开诸<a>甘露</a>门</p>
<p>
	　　方升八正道应随远险路</p>
<p>
	　　若求见诸佛听受甚深法</p>
<p>
	　　及冀众福佑应随功德藏</p>
<p>
	　　若求出缠缚生老病死苦</p>
<p>
	　　清净如<a>虚空</a>应随离垢人</p>
<p>
	　　若求一切敬相好庄严德</p>
<p>
	　　及能拯自他应随可欣乐</p>
<p>
	　　若求<a>戒定慧</a>甚深难可证</p>
<p>
	　　智者速<a>解脱</a>应随大医王</p>
<p>
	　　若求无量德究竟皆<a>圆满</a></p>
<p>
	　　及生涅盘乐应随智成就</p>
<p>
	　　尔时诸天众会闻此偈已。八万四千四天王天。百千忉利天。百千夜摩天。百千兜率天。百千化乐天。百千他化自在天。六万魔天。前世积德六万八千梵众天。乃至阿迦尼咤天与无央数百千诸天。如是等天先来在曾。复有他方东西南北四维上下无量百千诸天众等。皆悉来集。时大会中上首天子。而说颂曰</p>
<p>
	　　汝等今应听我起决定心</p>
<p>
	　　舍欲及<a>神通</a>诸禅三昧乐</p>
<p>
	　　随从最胜者降生处母胎</p>
<p>
	　　不令诸恶侵常当为拥护</p>
<p>
	　　以诸妙音乐赞诵功德海</p>
<p>
	　　令天人欢喜发无上道心</p>
<p>
	　　人天闻是已欢喜消众患</p>
<p>
	　　散以曼陀花月花胜月等</p>
<p>
	　　及熏沈水香供养净福者</p>
<p>
	　　菩萨处胎中不为三垢染</p>
<p>
	　　越于生老死得导穷边际</p>
<p>
	　　我等持净心随从智能者</p>
<p>
	　　释梵天王等见行七步时</p>
<p>
	　　以手捧香水浴是无垢圣</p>
<p>
	　　顺世诸所为人天获大福</p>
<p>
	　　处欲常无染逾城弃宝位</p>
<p>
	　　我等愿随逐敷草坐道场</p>
<p>
	　　降魔成正觉劝说微妙法</p>
<p>
	　　佛事遍三界甘露洽群生</p>
<p>
	　　乃至归涅盘常随无暂舍</p>
<p>
	　　佛告诸比丘。欲界无量天女。见菩萨身形相微妙。将欲下生。各作是言。何等女人应生菩萨。必有胜德堪怀尊者咸皆慕羡怀敬爱心。以己福报获彼神通。得意生身。自彼天宫于剎那顷至迦毗罗城。其迦毗罗城周匝百千。园林池沼庄严<a>殊胜</a>。如帝释宫。于其宫内有一大殿。名曰持国。摩耶圣后住在其中。种种庄严敷置绮丽。清净无垢光明威神。圣后身佩璎珞被以天衣。种种妙宝庄严其体。时诸天女至此殿已。住在虚空瞻于圣后。而有偈言</p>
<p>
	　　欲界诸天女观菩萨妙身</p>
<p>
	　　咸作是思惟菩萨母何类</p>
<p>
	　　竞持花鬘等涂香及末香</p>
<p>
	　　欢喜诣王宫合掌而恭敬</p>
<p>
	　　袨服丽容貌舒手咸共指</p>
<p>
	　　见坐胜宝床善心谛观察</p>
<p>
	　　人间斯妙质天上未曾有</p>
<p>
	　　我等常自谓天女中殊胜</p>
<p>
	　　今睹斯人已自生轻贱心</p>
<p>
	　　胜功德庄严颜容甚端正</p>
<p>
	　　若非此胜德谁堪菩萨母</p>
<p>
	　　譬如无价珠置于净宝器</p>
<p>
	　　如是菩萨母堪怀胜德人</p>
<p>
	　　见者生欢喜其心无厌倦</p>
<p>
	　　面目甚端正身相极光明</p>
<p>
	　　如月在虚空睹之而意净</p>
<p>
	　　如日盛晖耀如真金百炼</p>
<p>
	　　见彼菩萨母光明亦如是</p>
<p>
	　　发香且柔泽绀黑类玄蜂</p>
<p>
	　　皓齿如空星目若青莲叶</p>
<p>
	　　支节善随转手足皆平正</p>
<p>
	　　天中尚无匹人间谁与比</p>
<p>
	　　如是审观察右繞散香花</p>
<p>
	　　称名叹佛母还返于天上</p>
<p>
	　　尔时四护世释梵及欲天</p>
<p>
	　　并余八部众皆来卫佛母</p>
<p>
	　　诸天咸已见菩萨将下生</p>
<p>
	　　赍持妙香花欢喜诣前住</p>
<p>
	　　合掌稽首请下生时已至</p>
<p>
	　　辩才师子王哀愍生世间</p>
<p>
	　　佛告诸比丘。菩萨将下生时。东方有无量百千菩萨。皆是一生补处。来诣兜率天宫供养菩萨。南西北方四维上下一生补处。皆至兜率天宫供养菩萨。十方世界四天王天。三十三天。夜摩天。兜率陀天。乐变化天。他化自在天。如是等各与八万四千天女。前后围繞至兜率宫。鼓乐弦歌供养菩萨。尔时菩萨处大楼阁。坐于众德所生胜藏师子之座。彼诸菩萨及无量百千万亿那由他诸天围繞。供养恭敬尊重赞叹。即于兜率最胜天宫。而便降生。将下生时。放未曾有身相光明。遍照三千<a>大千世界</a>。世界中间幽冥之处。日月威光所不能照。而皆大明。其中众生各得相见。咸作是言。云何此中忽生众生。是时三千大千世界。六种震动有十八相。所谓摇动。极摇动。遍摇动。扣击。极扣击。遍扣击。移转。极移转。遍移转。涌覆。极涌覆。遍涌覆。出声。极出声。遍出声。边涌中没。中涌边没。东涌西没。西涌东没。南涌北没。北涌南没。是时一切众生欢喜踊跃。爱乐清净快乐无极。称扬赞美闻诸声时。无一众生恐畏惊悸。梵释护世日月威光皆悉不现。一切<a>地狱</a>畜生饿鬼及诸众生皆蒙安隐。无一众生于此时中为贪瞋痴等一切烦恼之所逼迫。互相慈愍起利益心。如父如母如兄如弟。人天乐器不鼓自鸣。无量诸天顶戴擎捧是妙楼阁。无量百千天女前后围繞奏天伎乐。其乐音中出是妙偈。叹菩萨曰</p>
<p>
	　　尊者长夜积修习所有净业皆圆满</p>
<p>
	　　住于真正胜理中今致天人上供养</p>
<p>
	　　往昔无量拘胝劫能施所爱妻子等</p>
<p>
	　　由彼行檀获胜报故得诸天妙花香</p>
<p>
	　　自割身肉而秤之慈心救彼垂死鸽</p>
<p>
	　　复以行檀获胜报能令饿鬼得充足</p>
<p>
	　　尊者过去无边劫坚持净戒未尝毁</p>
<p>
	　　由彼尸罗获胜报能令恶趣息众患</p>
<p>
	　　尊者过去无边劫求菩提故行忍辱</p>
<p>
	　　由彼羼提获胜报能令人天互慈愍</p>
<p>
	　　尊者过去无边劫胜修精进无休已</p>
<p>
	　　由彼勤劬获胜报身相端严如须弥</p>
<p>
	　　尊者过去无边劫为断结使修诸定</p>
<p>
	　　由彼禅那获胜报能令今世无烦恼</p>
<p>
	　　尊者过去无边劫修习智能断诸结</p>
<p>
	　　由彼般若获胜报能使光明甚清净</p>
<p>
	　　被慈甲冑除烦恼由愍世间今现生</p>
<p>
	　　证得第一妙喜舍尊获梵住归命礼</p>
<p>
	　　照以智能光明炬净除痴冥诸过失</p>
<p>
	　　三千大千以为主归命牟尼大导师</p>
<p>
	　　胜慧神足得诸通见真实义能示现</p>
<p>
	　　自既得济能拯物归命船师能渡者</p>
<p>
	　　随顺世法示同凡不为世法之所染</p>
<p>
	　　一切众生若闻见获不思议胜利益</p>
<p>
	　　况复听闻尊妙法信乐当生广大善</p>
<p>
	　　兜率天宫行暗冥阎浮提中日将出</p>
<p>
	　　烦恼惛睡诸群生尊者皆当令<a>觉悟</a></p>
<p>
	　　迦毗罗城益兴盛无量诸天众围繞</p>
<p>
	　　诸天宝女奏天乐周遍王城演妙音</p>
<p>
	　　佛母妙色以庄严福德威容乘净业</p>
<p>
	　　圣子端正甚奇特光明遍照三千界</p>
<p>
	　　其国所有诸众生皆离诤论诸烦恼</p>
<p>
	　　一切慈心相敬顺悉由菩萨之威力</p>
<p>
	　　输檀王种当兴盛由斯应绍转轮王</p>
<p>
	　　其城所有诸珍藏一切众宝皆盈满</p>
<p>
	　　夜叉罗剎鸠盘茶修罗密迹诸天众</p>
<p>
	　　守护菩萨所居处不久皆当证解脱</p>
<p>
	　　悉以回向菩提道愿速如尊成正觉</p>
<p>
	　　处胎品第六</p>
<p>
	　　佛告诸比丘。冬节过已。于春分中毗舍佉月。<a>丛林</a>花叶鲜泽可爱。不寒不热。氏宿合时三界胜人。观察天下白月圆净。而弗沙星正与月合。菩萨是时从兜率天宫没。入于母胎。为白象形。六牙具足。其牙金色首有红光。形相诸根悉皆圆满。<a>正念</a>了知。于母右胁降神而入。圣后是时安隐睡眠。即于梦中见如斯事。尔时<a>世尊</a>。欲重宣此义。而说偈言</p>
<p>
	　　胜人托生为白象皎洁如雪具六牙</p>
<p>
	　　鼻足姝妙首红光支节相状皆圆满</p>
<p>
	　　降身右胁如游戏佛母因斯极欢喜</p>
<p>
	　　未曾得见及未闻身心安隐如禅定</p>
<p>
	　　尔时圣后身心遍喜。即于座上以众妙宝庄严其身。无数婇女恭敬围繞。下于胜殿诣无忧园。到彼园已。遣信白输檀王言。要欲相见。王宜暂来。王闻是<a>信心</a>甚欢喜。从宝座起。与诸臣佐及诸眷属。前后翊从诣无忧园。既至园门举体皆重。不能前进。而说偈言</p>
<p>
	　　忆昔赴强敌身犹不为重</p>
<p>
	　　今者忽如是此变当问谁</p>
<p>
	　　时净居天子。于虚空中现其半身。为输檀王。而说颂曰</p>
<p>
	　　菩萨大威德下于兜率宫</p>
<p>
	　　托在圣后胎为王之太子</p>
<p>
	　　众行皆圆满人天所恭敬</p>
<p>
	　　具慈悲福慧灌顶当受职</p>
<p>
	　　时输檀王闻是偈已。合掌稽首作如是言。我今见此希有之事。于是入见圣后。自除憍慢。前问圣后欲何所求。惟愿为说。尔时圣后。以偈答曰</p>
<p>
	　　我于睡梦中见象如白银</p>
<p>
	　　光色超日月身相甚严净</p>
<p>
	　　六牙有威势难坏如金刚</p>
<p>
	　　支体甚坚好来入于我腹</p>
<p>
	　　尔后多瑞相愿王今善听</p>
<p>
	　　我见三千界弘敞广严饰</p>
<p>
	　　每于寝寐时诸天来赞我</p>
<p>
	　　贪瞋等烦恼结使皆销灭</p>
<p>
	　　我心寂静乐如在禅定中</p>
<p>
	　　宜唤占梦人明解围陀论</p>
<p>
	　　善闲八耀法能辨吉凶者</p>
<p>
	　　速召彼人来为我解斯梦</p>
<p>
	　　时王闻此语即召占梦人</p>
<p>
	　　而语彼人言宜占圣后梦</p>
<p>
	　　圣后时告彼己所梦因缘</p>
<p>
	　　汝既称善占吾今为汝说</p>
<p>
	　　我梦象如雪逾于日月光</p>
<p>
	　　威势有六牙支体甚严好</p>
<p>
	　　妙色极光净坚密如金刚</p>
<p>
	　　来入我腹中我梦如是事</p>
<p>
	　　其人闻圣后说所梦因缘</p>
<p>
	　　皆曰无不利斯梦甚为吉</p>
<p>
	　　种族当兴盛必生胜相子</p>
<p>
	　　在家作轮王威力统所化</p>
<p>
	　　出家成佛道哀愍诸世间</p>
<p>
	　　当洒甘露法为天人所敬</p>
<p>
	　　时输檀王。闻婆罗门解梦因缘。心甚欢喜。即以上妙衣服种种美食。而赐与之令归本处。佛告诸比丘。时输檀王。于四城门四衢道中。为菩萨故设大施会。须食与食。须衣与衣。乃至香花卧具田宅骑乘一切所求。皆悉给与。王时念言。于何宫殿安置圣后。令得无忧欢乐而住。时四天王来至王所。作如是言。惟愿大王善自安隐勿思此事。我与菩萨取妙宫殿。时天帝释即来王所。而说偈言</p>
<p>
	　　护世宫为劣不堪圣后居</p>
<p>
	　　忉利有胜殿持来奉菩萨</p>
<p>
	　　时夜摩天子。复来王所。而说偈言</p>
<p>
	　　我有胜妙殿超过忉利宫</p>
<p>
	　　在彼夜摩天今持奉菩萨</p>
<p>
	　　兜率天子。复来王所。而说偈言</p>
<p>
	　　兜率妙天宫菩萨本居止</p>
<p>
	　　是为最殊胜还持奉菩萨</p>
<p>
	　　化乐天子。复来王所。而说偈言</p>
<p>
	　　我有宝宫殿随心所化生</p>
<p>
	　　庄严甚奇妙愿以奉菩萨</p>
<p>
	　　他化自在天子。复来王所。而说偈言</p>
<p>
	　　我有妙宫殿超过诸欲天</p>
<p>
	　　众宝所庄严清净悦心意</p>
<p>
	　　光明甚奇耀周匝散香花</p>
<p>
	　　愿以安圣后持来奉菩萨</p>
<p>
	　　佛告诸比丘。是时欲界诸天子等。为供养故。各各赍彼所有宫殿来至输檀王宫。其王亦为菩萨造妙宫殿。绮饰精丽人间所无。尔时菩萨以大严三昧威神力故。令彼一切诸宫殿中。悉现摩耶圣后之身。皆有菩萨。于母右胁结加趺坐。诸天子等各各自谓。菩萨之母惟住我宫。尔时世尊。重说偈言</p>
<p>
	　　大严三昧神化难思</p>
<p>
	　　诸天悦豫父王欢喜</p>
<p>
	　　说是经时。会中有诸天子生如是念。四天王天闻此人间污秽不净。况乎此上三十三天乃至兜率诸大天耶。云何菩萨世间之宝。最胜清净殊妙香洁。乃舍兜率处在人间。于母胎中经于十月。尔时阿难承佛威神。长跪合掌而白佛言。世尊。女人之身多诸欲恶。云何如来为菩萨时。乃舍兜率处于母胎右胁而住。佛告阿难。菩萨昔在母胎。不为不净之所染污。恒处宝殿严净第一。如是宝殿为欲见不。当示于汝。阿难白佛言。世尊。愿垂显示。令诸见者皆生欢喜。尔时如来即以神力。令娑婆世界主梵天王与六十百千亿梵天。下阎浮提来诣佛所。恭敬稽首。右繞三匝却住一面。尔时世尊。知而故问梵天王言。我昔为菩萨时。在胎十月。所居宝殿今为所在。汝可持来。梵天王言。今在梵世。时娑婆世界主。稽首作礼忽然不现。于剎那顷升于梵宫。告妙梵天子言。汝宜次第下至三十三天。高声唱言。今日梵王。欲将如来处胎之时所居宝殿还至佛所。若欲见者宜可速来。尔时梵王。即持菩萨之殿置梵殿中。其梵殿量纵广正等三百由旬。而与八万四千拘胝梵天恭敬围繞。从于梵世下阎浮提。是时欲界无量诸天。皆悉云集于如来所。以天妙衣种种伎乐花鬘妙香天庄严具而为供养。时天帝释乃至他化自在。永不能睹菩萨之殿。虽审观之亦不能见。时四天王问帝释言。我等作何方便能睹斯殿。帝释报言。当请如来乃得见耳。时天帝释与四天王。稽首请佛。是时大梵天王先与诸梵。捧菩萨殿置于佛前。其殿三重周匝莹饰。皆以牛头栴檀天香所成。其香一分价直三千大千世界。光明照耀。以天众宝而严饰之。床座器物皆称菩萨。微妙绮丽人天所无。惟除菩萨旋螺之相。大梵天王所着天服。至菩萨座犹如水渍钦婆罗衣。其三殿内周匝皆有净妙天花。其殿坚牢不可沮坏。凡所触近皆生妙乐。如迦邻陀衣。欲界一切诸天宫殿。悉现菩萨宝殿之中</p>
<p>
	　　佛告诸比丘。菩萨入胎之夜。下从水际涌出莲花。穿过地轮上至梵世。纵广正等六十八洛叉由旬。如此莲花无能见者。除诸如来并诸菩萨及大梵天王。于三千大千世界之中。所有清净殊胜美味。犹如甘露现此花中。大梵天王以毘琉璃器。盛此净妙甘露之味。奉上菩萨。菩萨于是受而食之。比丘当知。世间众生。无有能食如是甘露之味。惟除十地究竟最后身菩萨方能食耳。诸比丘。菩萨以何善根而感斯味。由昔长夜行菩萨道时。能以医药救济病苦。所有欲愿皆令满足。一切恐惧能施<a>无畏</a>。又以上妙花果供养如来及佛塔庙。一切圣众父母尊长。如是施已然后自受。由斯福报感大梵王每持甘露之味而以奉献于宝殿内。上妙衣服诸庄严具种种器物。菩萨本愿力故随意能现。阿难。一切菩萨将入胎时。于母右胁先有如是宝庄严殿。然后从兜率天宫降神入胎。于此殿中结加趺坐。阿难。十方世界一切摩耶圣后。皆于梦中见白象来。释提桓因及四天王。二十八夜叉大将。皆悉随从而卫护之。复有四天女。一名邬佉梨。二名侔佉梨。三名幢至。四名有光。亦与眷属常来卫护</p>
<p>
	　　尔时菩萨处母胎中。身相光明。犹如夜暗于山顶上然大火炬。亦如真金在琉璃中。光明洞照普遍世界。四大天王二十八夜叉大将与其眷属。每于晨朝恭敬供养。皆见菩萨安慰问讯。徐举右手指座令坐。为其<a>说法</a>示教利喜得未曾有。若欲去时。菩萨徐举右手使之而去。顶礼围繞辞退而去。释提桓因与三十三天。每于中时恭敬供养。为听法故皆见菩萨安慰问讯。徐举右手指座令坐。为其说法示教利喜得未曾有。若欲去时。菩萨徐举右手使之而去。顶礼围繞辞退而去。娑婆世界主大梵天王。每于申时与无量百千梵众天子恭敬供养。为听法故皆见菩萨安慰问讯。徐举右手指座令坐。为其说法示教利喜。生欢喜心得未曾有。若欲去时。菩萨徐举右手使之而去。顶礼围繞辞退而去。阿难。东西南北四维上下。周遍十方无量百千诸菩萨众。于日入时恭敬供养。为听法故而来至此。尔时菩萨化作庄严师子之座。令诸菩萨各坐其上。互相问答辩析上乘。此等诸来大菩萨众。惟是同行同乘之所能睹摩耶圣后亦不能见。阿难。菩萨处胎之时。不令圣后身觉沉重及诸苦逼。柔软轻安怡怿欢畅。无有贪欲瞋恚愚痴热恼之患。亦无欲觉恚觉害觉。亦无冷热饥渴惛惑罪垢散乱。亦无不可意色及声香味触一切恶境。亦无恶梦。亦无女人贪诳谄曲嫉妒诸烦恼过。具足受持清净禁戒行十善道。不于他人而生欲心。亦无他人能于圣后而生欲想。于迦毗罗城及诸聚落并余国土。所有男女若童男若童女。或为鬼神之所著者。见菩萨母皆自痊愈。或有众生得种种病。风黄痰气。盲聋哑痹。牙齿龋痛。瘰疬白癞。痟渴癫眩。瘿疖疮[病-丙+盘]。种种诸病。见菩萨母舒手摩顶。自然销除。设有众生得如是病。不获亲来见菩萨母。圣后尔时折草为筹而以赐之。纔执筹时所有病苦皆得销散平复如本。圣后若观菩萨之时。见于腹中右胁而住。如明镜中睹诸色像。欢喜和悦身心泰然。阿难。菩萨处胎之时。诸天常奏天乐雨众天花。供养菩萨。是时国界宁静景候调和。人民安乐好行恩惠。诸释种子皆悉弃恶修习善事。于诸节会游戏园林。受胜妙乐欢娱怡畅。时输檀王随顺法行不乐世荣。捐弃国务如苦<a>行者</a>。阿难。菩萨处母胎中神力现化成就如是</p>
<p>
	　　尔时世尊告阿难言。汝等当观佛在胎时所居宝庄严殿。阿难言。唯然世尊。愿为显示世尊尔时即为阿难释提桓因及四护世并。余天人。显示如来处胎之时宝庄之殿。皆大欢喜得未曾有生清净心。作是现已。大梵天王还持宝殿。归于梵世。佛告诸比丘。菩萨处胎之时。已能化导三十六那由他天人令住三乘。尔时世尊。欲重宣此义。而说偈言</p>
<p>
	　　最上胜人初入胎大地山林皆震动</p>
<p>
	　　金色净光销恶趣一切天人咸喜悦</p>
<p>
	　　为欲成此大法王示现胎中宝严殿</p>
<p>
	　　导师所居之宝殿栴檀妙香极严饰</p>
<p>
	　　此香一分之价直等彼三千界珍宝</p>
<p>
	　　下方涌出大莲花其花高至于梵世</p>
<p>
	　　花中所承甘露味梵王持以献菩萨</p>
<p>
	　　世间一切诸群生无有能销一滴味</p>
<p>
	　　惟除最后身菩萨方能致斯甘露食</p>
<p>
	　　积劫所集福威力服者身心得清净</p>
<p>
	　　帝释梵王四护世稽首供养于导师</p>
<p>
	　　奉事顶礼闻妙法欢喜右繞而辞去</p>
<p>
	　　如是十方菩萨众亦复因斯乐法来</p>
<p>
	　　坐于光明众宝床闻大乘法生欢喜</p>
<p>
	　　各恣言谈两相顾无量称扬还本国</p>
<p>
	　　四方男子及女人为彼鬼魅所缠缚</p>
<p>
	　　露首袒体心狂乱若见佛母皆除愈</p>
<p>
	　　所有黄痰与癫癞盲聋喑哑种种疾</p>
<p>
	　　佛母舒手摩其顶众病应时得销散</p>
<p>
	　　或有困笃在远方折草作筹而惠之</p>
<p>
	　　筹至病者寻平复世间无不蒙众佑</p>
<p>
	　　由法医王在腹中苦恼众生尽安乐</p>
<p>
	　　圣后自观菩萨体犹如空中见明月</p>
<p>
	　　形相微妙甚端严欢喜悦乐心安住</p>
<p>
	　　无复贪瞋痴所扰亦无爱欲嫉妒害</p>
<p>
	　　不为饥渴寒热侵身心静然离众恼</p>
<p>
	　　人天上下更相见音乐不鼓而自鸣</p>
<p>
	　　国土清宁甚安隐眷属欣豫同无患</p>
<p>
	　　龙天由斯降时泽草木花果尽敷荣</p>
<p>
	　　惠施一切之所须王宫七日雨珍宝</p>
<p>
	　　是时无有贫乏者犹如帝释欢喜园</p>
<p>
	　　王修法行持净戒虽处堂殿如林野</p>
<p>
	　　由此圣后怀菩萨每入后宫亲慰问</p>
		

	
	

		</div></div><hr><script charset='utf-8' src='../../js/footer.js'></script></body></html>