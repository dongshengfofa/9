<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十卷 方广大庄严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十卷 方广大庄严经</center></div><div class='fo'><center>经文出处:来自无量光明网</center><br/><br>
			<p><strong>　　第十卷 方广大庄严经</strong></p>
<p>　　中<a>天竺</a>国<a>沙门</a>地婆诃罗奉诏译</p>
<p>　　赞叹品第二十三</p>
<p>　　尔时佛告诸<a>比丘</a>。时净居天子以天妙香花遍散佛上。如佛<a>世尊</a>真实功德。以偈赞曰</p>
<p>　　众生烦恼暗智能能销除</p>
<p>　　如来所以出为世光明者</p>
<p>　　降伏诸魔军功德皆<a>圆满</a></p>
<p>　　当雨大法雨以普洽群生</p>
<p>　　<a>世间</a>最胜人智力无逾者</p>
<p>　　处世无染着犹如净莲华</p>
<p>　　众生在长夜烦恼病缠缚</p>
<p>　　佛为大医王疗之令得愈</p>
<p>　　尊今出于世八难咸空寂</p>
<p>　　一切人天等遇佛蒙安乐</p>
<p>　　若有睹见此人中胜丈夫</p>
<p>　　经于百劫中不堕诸恶趣</p>
<p>　　若有得闻佛微妙甚深法</p>
<p>　　速除烦恼患苦蕴亦皆尽</p>
<p>　　当得<a>殊胜</a>果<a>解脱</a><a>涅盘</a>乐</p>
<p>　　于诸世间中得为应供者</p>
<p>　　若有劝供养亦获大福利</p>
<p>　　当得胜妙果乃至于涅盘</p>
<p>　　佛告诸比丘。净居天子赞如来已。合掌恭敬于一面立。是时遍光天子。复以种种微妙香华。涂香末香<a>烧香</a>散华幢幡宝盖供养如来。围繞三匝合掌向佛。以偈赞曰</p>
<p>　　牟尼深智声和美获得无上大菩提</p>
<p>　　于诸声中最第一是故我等今敬礼</p>
<p>　　于诸世间起慈故为作灯明作依止</p>
<p>　　能拔众生诸毒箭复为世间大医王</p>
<p>　　尊昔值遇然灯佛发大慈心润一切</p>
<p>　　尊如世间净莲华不为<a>三界</a>淤泥染</p>
<p>　　其心坚固无能沮高广难动如须弥</p>
<p>　　又如金刚不可坏亦如含秋净满月</p>
<p>　　佛告诸比丘。遍光天子赞如来已。合掌恭敬于一面立。是时梵众天子以无量摩尼庄严宝网。覆菩提道场供养世尊。顶<a>礼佛</a>足右繞三匝。以偈赞曰</p>
<p>　　世尊能持明智光及持三十二胜相</p>
<p>　　念慧功德皆圆满离诸结使诸过恶</p>
<p>　　清净无垢断三毒是故我等今敬礼</p>
<p>　　名称普闻证三明施诸众生三解脱</p>
<p>　　清诸浊秽心调伏起大慈悲利世间</p>
<p>　　三业寂静出于世蠲除三疑无染着</p>
<p>　　为诸世间行苦行以四圣谛化众生</p>
<p>　　勤修善行超诸行自得度已当度彼</p>
<p>　　魔王将诸魔众来尊以慈悲悉降伏</p>
<p>　　已得<a>甘露</a>菩提道是故我等咸归命</p>
<p>　　佛告诸比丘。梵众天子如是种种赞叹佛已。退住一面。是时右面魔王子清白之部至世尊所。以众妙宝盖奉上如来。以偈赞曰</p>
<p>　　我自见如来端坐菩提座</p>
<p>　　魔军极炽盛超然不惊悸</p>
<p>　　而于一念顷降伏悉无余</p>
<p>　　既有如是德我今稽首礼</p>
<p>　　一切皆圆满无上大牟尼</p>
<p>　　魔众如恒沙本不能倾动</p>
<p>　　尊为菩提故无量劫行檀</p>
<p>　　舍施妻子等身肉及手足</p>
<p>　　一切皆无吝故得胜庄严</p>
<p>　　尊发广大愿得成无上道</p>
<p>　　当度诸群生定慧为甲冑</p>
<p>　　净法为船筏意乐圆满已</p>
<p>　　方度诸群生我以<a>欢喜</a>心</p>
<p>　　赞佛诸功德愿我于来世</p>
<p>　　得成无上道又以此功德</p>
<p>　　降伏众魔怨速证一切智</p>
<p>　　佛告诸比丘。清白魔子说如是偈赞叹佛已顶礼如来。恭敬围繞却住一面。是时复有他化<a>自在</a>天王。与无数天子恭敬围繞来至佛所。将妙阎浮檀金天花散如来上。以偈赞曰</p>
<p>　　如来所说皆真实无有覆藏无杂乱</p>
<p>　　远离痴冥及罪垢证得甘露大菩提</p>
<p>　　光明遍照于十方是故我今稽首礼</p>
<p>　　世尊慈悲于一切善别诸根摧外道</p>
<p>　　智能殊胜十力者能显众生微妙行</p>
<p>　　身处<a>虚空</a>现神变犹如履地无罣碍</p>
<p>　　见彼<a>生死</a>广大爱知惟妄苦而弃之</p>
<p>　　当随<a>天人</a>诸意业<a>教化</a>皆令得解脱</p>
<p>　　利益十方如日光复于三界犹如眼</p>
<p>　　为诸世间作依止其心曾不生贪着</p>
<p>　　游戏<a>神通</a>得自在而于世间无与等</p>
<p>　　佛告诸比丘。他化自在天王赞叹佛已。与诸天众顶礼围繞却住一面。是时化乐天王与诸天众。恭敬围繞来至佛所。以种种花鬘珍宝缯彩。供养如来。以偈赞曰</p>
<p>　　如来智能光灭尽于三垢</p>
<p>　　烦恼皆已断吉祥悉成就</p>
<p>　　世间诸众生执着于邪慢</p>
<p>　　尊今摄取之致于甘露道</p>
<p>　　是故出世间天人所供养</p>
<p>　　能除烦恼病说为大医王</p>
<p>　　日月摩尼火帝释梵王等</p>
<p>　　若于世尊前其光悉不现</p>
<p>　　智能所照烛是处咸吉祥</p>
<p>　　一切皆希有故我今顶礼</p>
<p>　　世尊知实义亦知虚妄法</p>
<p>　　于此二法中无非如实说</p>
<p>　　言词甚微妙心意极调柔</p>
<p>　　为天人导师故我今顶礼</p>
<p>　　尊有大智能<a>觉悟</a>诸群生</p>
<p>　　三明八解说能除彼三毒</p>
<p>　　善识众生根堪受不堪受</p>
<p>　　各随其意乐故我今顶礼</p>
<p>　　佛告诸比丘。化乐天王说是偈已。与诸天众顶礼佛足却住一面。是时兜率天王与诸天众。恭敬围繞来诣佛所。以种种天妙衣服珠网宝盖。以覆佛上。说偈赞曰</p>
<p>　　往昔兜率宫广说清净法</p>
<p>　　遗教今犹在诸天咸恋慕</p>
<p>　　如是功德海为世作明灯</p>
<p>　　见者无厌足故我今顶礼</p>
<p>　　尊于彼天没八难皆销尽</p>
<p>　　而坐菩提场世间获安乐</p>
<p>　　佛为众生故起大菩提心</p>
<p>　　今已降魔怨得成无上道</p>
<p>　　请速度未度转于大法轮</p>
<p>　　佛告诸比丘。兜率天王说是偈已。顶礼佛足退坐一面。是时夜摩天王与诸天众。恭敬围繞来诣佛所。以种种香花涂香末香幢幡宝盖。供养于佛。以偈赞曰</p>
<p>　　佛为无上士世间谁与等</p>
<p>　　<a>戒定慧</a>解脱故我今顶礼</p>
<p>　　我观诸天众于此菩提场</p>
<p>　　以妙宝台阁供养于尊者</p>
<p>　　无有余人天堪受如斯供</p>
<p>　　佛为世间出长时苦行已</p>
<p>　　降伏魔军众得成无上道</p>
<p>　　灭除无明暗智光照十方</p>
<p>　　与世为<a>法眼</a>利益于一切</p>
<p>　　设于无量劫赞叹佛世尊</p>
<p>　　一毛孔功德犹尚不能尽</p>
<p>　　名闻遍十方故我今顶礼</p>
<p>　　佛告诸比丘。夜摩天王赞叹佛已。与诸天众恭敬围繞。顶礼佛足却住一面。是时释提桓因与三十三天及诸天众。恭敬围繞来诣佛所。以种种宝幢幡盖香花衣服供养佛已。顶礼如来。以偈赞曰</p>
<p>　　如来功德甚清净身心不动若须弥</p>
<p>　　智能光明照十方名称普闻于一切</p>
<p>　　世尊往昔于多劫供养无量诸如来</p>
<p>　　故得降魔成正觉堪受人天胜供养</p>
<p>　　尊是多闻定慧者开彼无上智法眼</p>
<p>　　我今归依释胜幢一切世间大法主</p>
<p>　　尊为菩提于多劫广行无量诸苦行</p>
<p>　　慈悲喜舍及方便精进智能大梵福</p>
<p>　　已得如是等功德今复具足十力果</p>
<p>　　我睹佛坐菩提时魔王军众欲加害</p>
<p>　　诸天或有忧惧者如来身心不惊动</p>
<p>　　世尊以手垂下时魔军于是皆退散</p>
<p>　　在昔诸佛成正觉尊今得道亦如是</p>
<p>　　福智一切皆无异是为人天应供者</p>
<p>　　佛告诸比丘。释提桓因以如是等偈赞佛已。头面礼足却住一面。是时四大天王与诸天婇女。皆持薝波花婆利师等种种香花。奏天妓乐来诣佛所。供养佛已。说偈赞曰</p>
<p>　　如来美音声能悦一切意</p>
<p>　　善行精进戒心净常微笑</p>
<p>　　令众生爱乐故我今顶礼</p>
<p>　　以彼微妙言除众生烦恼</p>
<p>　　能与无量乐离罪心清净</p>
<p>　　获得无漏智世间无与比</p>
<p>　　平等而不动犹如须弥山</p>
<p>　　示现于世间如莲华出水</p>
<p>　　佛告诸比丘。四天王赞叹佛已。顶礼围繞却住一面。是时虚空诸天。亦以种种香花宝盖幢幡铃网弥覆虚空。又出半身。各持种种宝珠璎珞。供养如来。以偈赞曰</p>
<p>　　我常处虚空<a>善恶</a>悉皆睹</p>
<p>　　惟有如来身清净无诸过</p>
<p>　　又见<a>菩萨</a>众持种种宝台</p>
<p>　　遍于虚空中其数无有量</p>
<p>　　又见菩萨众供养于如来</p>
<p>　　散彼微妙花积满大千界</p>
<p>　　又见菩萨众将无量供具</p>
<p>　　花鬘诸璎珞伞盖及耳珰</p>
<p>　　花香极盈满悉皆无杂乱</p>
<p>　　如流归大海云集遍虚空</p>
<p>　　如来受彼供一切心平等</p>
<p>　　佛告诸比丘。虚空天众供养佛已。顶礼围繞却住一面。是时地神供养佛故。净扫其地洒以香水。散以名花遍菩提场皆悉清净。又以宝幔弥覆其上。即以偈颂赞叹如来</p>
<p>　　如来坐是大千界此为坚固金刚座</p>
<p>　　假使身肉尽干销未得菩提终不起</p>
<p>　　如来不以神通力我此所居当碎裂</p>
<p>　　见此诸来菩萨众我等今者咸安隐</p>
<p>　　世尊此地经行故三千世界并蒙光</p>
<p>　　<a>佛光</a>所至皆是塔何况身居此成道</p>
<p>　　我所统领诸土地并愿世尊之所用</p>
<p>　　是诸佛子及声闻并所<a>说法</a>之功德</p>
<p>　　愿令一切众生等皆证无上佛菩提</p>
<p>　　佛告诸比丘。地神说此偈已。顶礼佛足合掌恭敬却住一面</p>
<p>　　商人蒙记品第二十四</p>
<p>　　佛告诸比丘。世尊初成正觉。无量诸天皆悉称赞如来功德。尔时世尊观菩提树王目不暂舍。<a>禅悦</a>为食无余食想。不起于坐经于七日。欲界无量诸天子等。捧十千宝瓶盛满香水来诣佛所。复有<a>色界</a>无量诸天子。亦捧十千宝瓶盛满香水来诣佛所。澡浴如来并洗菩提之树。尔时如来澡浴竟。复有无数天龙夜叉干闼婆阿修罗紧那罗摩睺罗伽等。竞取如来澡浴之水以自洒身。皆发阿耨多罗三藐三菩提心。时诸天子浴如来已俱还天宫。所将余水香气不灭。惟闻佛香不闻余香。心生欢喜得未曾有。皆于阿耨多罗三藐三菩提得不退转。时有天子名曰普花。从座而起顶礼佛足白佛言。世尊。世尊。住何三昧于七日中结跏趺坐身心不动。诸比丘。我于彼时告普花天子言。如来以喜悦三昧为食而住。由此<a>定力</a>于七日中结跏趺坐。是时普花天子即于佛前。而说颂曰</p>
<p>　　世尊足有千辐轮犹如莲华甚清净</p>
<p>　　恒为诸天宝冠接是故我今稽首礼</p>
<p>　　尔时天子礼佛已重说伽他而赞扬</p>
<p>　　为欲除彼天人疑欢喜合掌而前问</p>
<p>　　如来降生于释氏令彼释种皆欢喜</p>
<p>　　能灭三毒一切疑愿解天人之所惑</p>
<p>　　何故十力成正觉于七日中观树王</p>
<p>　　人中师子青莲眸观树跏趺而不动</p>
<p>　　一切诸佛皆如是为独世尊观树王</p>
<p>　　面貌端严无二言齿白齐密口香洁</p>
<p>　　请为利益天人故令生欢喜如实说</p>
<p>　　尔时如来告天子汝所问者今略说</p>
<p>　　犹如世法登王位亦于七日忌迁移</p>
<p>　　如是诸佛为法王顺俗七日无移动</p>
<p>　　又如猛将制胜己便即思惟所降众</p>
<p>　　如是诸佛降众魔七日跏趺而不起</p>
<p>　　三毒烦恼及我慢此等皆能损众生</p>
<p>　　一切烦恼有漏因我于是处皆除断</p>
<p>　　无漏智火从斯起焚烧三毒悉无余</p>
<p>　　我于此处以智力决除生死坚牢网</p>
<p>　　正知蕴体皆不实秪由无始妄惑生</p>
<p>　　我我所执二无明并及邪见皆销灭</p>
<p>　　诸障稠林四颠倒善根智火咸烧尽</p>
<p>　　妄觉为鬘从想生获得菩提悉捐弃</p>
<p>　　六十五种无明险四十不善三十垢</p>
<p>　　十六放逸十八界二十五有悉无余</p>
<p>　　二十重尘皆远离二十八种世间怖</p>
<p>　　我于此处以精进如是一切悉超过</p>
<p>　　证获如来五百吼并得百千圆满法</p>
<p>　　九十八使诸随眠罪树枝叶将根本</p>
<p>　　我以智能而为火于此焚烧悉无余</p>
<p>　　爱疑积集如瀑河诸见之水常盈满</p>
<p>　　我于此处以智日威光曝之使空竭</p>
<p>　　邪伪谄曲悭嫉等如是过患烦恼林</p>
<p>　　我今于此以智火焚烧一切悉令灭</p>
<p>　　诽谤梵圣生诸罪根本能令堕恶趣</p>
<p>　　我以智药而投之令彼吐尽无有余</p>
<p>　　又我于此处获定慧众德</p>
<p>　　忧悲苦恼众除尽无有余</p>
<p>　　又我于此处获得真实理</p>
<p>　　诸结我慢箭拔之无有余</p>
<p>　　又我于此处以智能利刀</p>
<p>　　断截我我所生死之根本</p>
<p>　　亦如彼帝释破坏修罗众</p>
<p>　　又我于此处得清净智眼</p>
<p>　　而诸众生等痴翳之所覆</p>
<p>　　我以智能药洗之令得除</p>
<p>　　又我于此处以解脱冷水</p>
<p>　　于彼境界木灭除贪火烟</p>
<p>　　又我于此处以大精进风</p>
<p>　　除灭烦恼云及以分别电</p>
<p>　　又我于此处获得慈三昧</p>
<p>　　诸大功德藏降伏众魔军</p>
<p>　　又我于此处获得无愿定</p>
<p>　　诸大功德藏断一切烦恼</p>
<p>　　又我于此处获得于空定</p>
<p>　　诸大功德藏断一切分别</p>
<p>　　又我于此处获得无相定</p>
<p>　　诸大功德藏灭除于戏论</p>
<p>　　又我于此处获得三解脱</p>
<p>　　神通智能力决除生死网</p>
<p>　　又我永断彼无常作常想</p>
<p>　　于苦作乐想<a>无我</a>作我想</p>
<p>　　我以精进力渡越生死海</p>
<p>　　蠲坏诸爱网犹如摩竭鱼</p>
<p>　　我于此觉悟一切贪瞋等</p>
<p>　　犹如大火聚烧爇诸飞蛾</p>
<p>　　自我于长夜无量无边劫</p>
<p>　　劬劳生死中<a>流转</a>无休已</p>
<p>　　今者得止息无忧亦无惧</p>
<p>　　我所觉悟者外道不能觉</p>
<p>　　是甘露句义能除忧恼等</p>
<p>　　我入<a>无畏</a>城除诸蕴界处</p>
<p>　　爱等皆灭尽不复受后身</p>
<p>　　我为菩提故于无量亿劫</p>
<p>　　广行众善行施身肉手足</p>
<p>　　功德皆圆满是故于此处</p>
<p>　　获得胜甘露无上大菩提</p>
<p>　　同诸佛如来所证真实法</p>
<p>　　随诸众生类分别而演说</p>
<p>　　我今亦复然得如是妙法</p>
<p>　　能于一剎那证知诸世间</p>
<p>　　因缘和合生空寂无所有</p>
<p>　　如干闼婆城如虚空阳焰</p>
<p>　　我所得法眼普见无边剎</p>
<p>　　犹如于掌中视庵摩勒果</p>
<p>　　我所得三昧一切皆通达</p>
<p>　　忆思无量劫如从梦中悟</p>
<p>　　世间诸天人为颠倒想烧</p>
<p>　　我今于此处如实而能了</p>
<p>　　我于无量劫求无上菩提</p>
<p>　　<a>修行</a>于大慈缘修慈心故</p>
<p>　　降伏于魔众我于无量劫</p>
<p>　　修行于大悲缘修悲心故</p>
<p>　　灭除诸恼患我于无量劫</p>
<p>　　修行于大喜缘修喜心故</p>
<p>　　证于无上道我于无量劫</p>
<p>　　求无上菩提修行于大舍</p>
<p>　　缘修舍心故证得甘露法</p>
<p>　　我适于魔前发如是誓言</p>
<p>　　若不得佛道终不解此坐</p>
<p>　　我以金刚智灭除无明等</p>
<p>　　获得十种力今故解斯坐</p>
<p>　　未得今悉得诸漏皆已尽</p>
<p>　　魔军悉破散今故解斯坐</p>
<p>　　五盖门尽破三爱牙悉除</p>
<p>　　是故于今者方解跏趺坐</p>
<p>　　尔时胜丈夫从金刚座起</p>
<p>　　复坐于宝座受诸天澡浴</p>
<p>　　诸天以宝瓶满中盛香水</p>
<p>　　与佛天中天澡浴身体已</p>
<p>　　于是诸天众并诸婇女等</p>
<p>　　击奏天伎乐以申于供养</p>
<p>　　汝诸天子等应当如是知</p>
<p>　　我故七日中不起于此座</p>
<p>　　佛告诸比丘。如来何故初成正觉。于七日中不起于座。为居此处断除无始无终生老病死故。于七日观树不起。至第二七日周匝经行。三千<a>大千世界</a>以为边际。至第<a>三七</a>日观菩提场目不暂舍。亦为居此断除生死。得阿耨多罗三藐三菩提。至第四七日如来随近经行。以大海为边际</p>
<p>　　尔时魔王至世尊所。作如是言。世尊。无量劫来精勤苦行。方得成佛入般涅盘。今正是时。惟愿如来入于涅盘。惟愿善逝入于涅盘。佛言。波旬我本发愿为欲利益诸众生故求大菩提。经无量劫勤苦累德。一切众生于我法中未获义利。云何速令我入于涅盘。又于世间。三宝未具众生未调。未现神通未说妙法。无量菩萨未发阿耨多罗三藐三菩提心。云何令我入于涅盘。尔时魔王闻是语已退坐一面。以杖画地作是念言。此欲界中于今已去。非我所有心生忧恼。是时魔王三女见父愁苦。白其父言</p>
<p>　　大王何所为心生极忧苦</p>
<p>　　今恼大王者请说是何人</p>
<p>　　我当以欲牵如绳制于象</p>
<p>　　令其生染着将归自在宫</p>
<p>　　尔时魔王说偈报其女言</p>
<p>　　世间离染人贪境不能制</p>
<p>　　以彼超过欲是故我忧恼</p>
<p>　　此诸魔女如来为菩萨时已作妖姿扰乱菩萨。种种幻惑无能得便。女人贪染烦恼深重。于是三女更变其形。一为童女之形。一为少妇之形。一为中妇之形来至佛所。尔时世尊以神通力令彼三女皆成老母。于是三女还至其父所。而说偈言</p>
<p>　　王说离欲人贪境不能染</p>
<p>　　我复为变化惑乱彼沙门</p>
<p>　　人有见我者欲盛便呕血</p>
<p>　　今现微妙质不动于彼心</p>
<p>　　仍以大神通化我为老母</p>
<p>　　愿王以威力令得如本形</p>
<p>　　尔时魔王报诸女言。我不见有若天若人能制佛者。汝可自往忏悔前罪。彼摄神力方令汝等复本形耳。于是魔女至如来所。而说偈言</p>
<p>　　我等无智能幻惑于如来</p>
<p>　　不知田非田未识善不善</p>
<p>　　我今极生悔冀得罪销灭</p>
<p>　　惟愿慈悲力令复于本形</p>
<p>　　尔时如来以慈悲故。即摄神通。令彼魔女还复如本。于第五七日住目真邻陀龙王所居之处。是时寒风霖雨七日不霁。龙王心念恐畏风雨。上损如来出其自宫。前诣佛所以身卫佛缠繞七匝。以头为盖蔽覆佛上。四方复有无量龙王皆来护佛。龙身委积如须弥山。是诸龙等蒙佛威光。身心安乐得未曾有。过七日已风雨止息。诸龙王等顶礼佛足。右繞三匝还其本宫</p>
<p>　　尔时世尊于第六七日。往尼俱陀树下近尼连河。是处多诸外道。彼外道众皆来亲觐。慰问世尊七日风雨。得无愁恼安乐住耶。尔时世尊以偈答曰</p>
<p>　　寂静而知足思惟而证法</p>
<p>　　<a>饶益</a>诸众生慈悲于一切</p>
<p>　　远离众罪垢不着于世间</p>
<p>　　永断我慢心是最为安乐</p>
<p>　　尔时世尊于第七七日。至多演林中在一树下。结跏趺坐观察众生。为生老病死之所逼迫。高声唱言</p>
<p>　　世间诸众生恒为五欲烧</p>
<p>　　应常思舍爱爱故便增盛</p>
<p>　　佛告诸比丘。时北天竺国兄弟二人为众商之主。一名帝履富婆。一名婆履。智能明达极闲世法。其性调柔善能将导。兴贩贸易息利尤多。以五百乘车载其珍宝还归本国。是诸商侣有二调牛。一名善生。一号名称。巧识前路能知安危。示以优钵罗花。不劳杖捶余牛不济。方乃用之行至乳林。路甚平正牛足拒地轮辕摧折。是时五百乘车婴于路傍。二牛为导亦不得进。加诸杖捶亦不能前。时诸商人心怀恐惧。共相谓言。二牛不行前途必有可怖之事。即遣马骑执持器杖前路而巡。彼使还已白商王言。我行前路无诸险难。何为二牛亦不能前。时护林神忽现其形语商人言。汝诸商人勿怀恐惧。汝于长夜流<a>转生</a>死今得大利。所以者何。有佛世尊出现于世。初成正觉住此林中。不食已来四十九日。汝等应将种种饮食而以上之。时二调牛便向佛行。而诸商人随牛而往。行路不远遥睹如来三十二相八十种好。身光赫然如日初出。既见佛已咸生希有恭敬之心。皆作是言。此为梵王。为是帝释。为是四天王为是日月天。为是山神。为是河神</p>
<p>　　世尊尔时微举<a>袈裟</a>示彼商人。商人见已即知如来。是<a>出家</a>人心生欢喜。各相谓言。出家之法非时不食。宜应办诸美味酥蜜<a>甘蔗</a>乳糜之属及时奉施。诸商人等营办种种饮食美味。至如来前右繞三匝却住一面。作如是言。世尊。哀愍我故受是微供</p>
<p>　　佛告诸比丘。如来尔时将欲受彼商人之食。作是思惟。过去诸佛皆悉持钵。我今当以何器而受斯食。作是念已。时四天王各持金钵奉上如来。作如是言。惟愿世尊用我此钵受商人食。怜愍我故令于长夜获大安乐</p>
<p>　　尔时世尊告四天王言。出家之法不合受汝如是金钵。乃至展转奉七宝钵皆悉不受</p>
<p>　　是时北方毗沙门天王告余天王言。我念昔者有青身天。将四石钵来与我等。复有一天。名曰遍光。来白我言。慎勿用此石钵宜应供养而作塔想。何以故。未来有佛出兴于世。名释迦牟尼。当以此钵奉上彼佛</p>
<p>　　尔时毗沙门天王语余天王言。欲施石钵今正是时。四天王各还自宫。与诸眷属持彼石钵。盛满天花以香涂之。奏诸天乐供养石钵。来诣佛所各各以钵奉上如来。而白佛言。世尊。惟愿如来哀受我等。所献石钵受商人食。令我长夜获大安乐得成<a>法器</a>。怜愍我故</p>
<p>　　尔时世尊作是念言。四大天王以净<a>信心</a>而施我钵。然我不合受持四钵。若惟受一不受余三。而彼三王必生嫌恨。是故我今总受四王所献之钵。尔时世尊受北方毗沙门天王钵。而说偈言</p>
<p>　　汝奉善逝钵当得上乘器</p>
<p>　　我今受汝施令汝具念惠</p>
<p>　　尔时世尊。受提头赖咤天王钵。而说偈言</p>
<p>　　以钵施如来念慧得增长</p>
<p>　　生生受快乐速证佛菩提</p>
<p>　　尔时世尊。受毗娄博叉天王钵。而说偈言</p>
<p>　　我以清净心受汝清净钵</p>
<p>　　令汝得清净人天所供养</p>
<p>　　尔时世尊。受毗娄勒叉天王钵而说偈言</p>
<p>　　如来戒无瑕汝施无瑕钵</p>
<p>　　汝心无瑕故得报亦无瑕</p>
<p>　　尔时世尊受四天王钵已。如是次第相重安置右手按之。合成一器四际分明。如来尔时忆念过去。而说偈言</p>
<p>　　我昔以花盛满钵奉施无量诸如来</p>
<p>　　是故今者四天王施我坚牢清净钵</p>
<p>　　佛告诸比丘。时彼商众驱大群牛循路而行。于晨朝时牧人[(壳-一)/牛]乳。凡所[(壳-一)/牛]者化为醍醐。心生希有速将醍醐来白商主。今所[(壳-一)/牛]乳不知何故悉为醍醐。为是吉祥为是不祥。我今未决。商众之中有<a>婆罗门</a>。怀贪爱故云是不祥。应作大施。商主远祖已生梵世。是时现身作婆罗门。于商众中。说是偈言</p>
<p>　　汝等往昔发弘誓如来若证菩提已</p>
<p>　　我当以食奉献佛受我食已转法轮</p>
<p>　　今者如来成正觉汝之所愿亦满足</p>
<p>　　世尊应受汝美食当转无上大法轮</p>
<p>　　汝今[(壳-一)/牛]乳得醍醐由此大仙之威力</p>
<p>　　好辰善宿吉祥兆是故一切皆吉祥</p>
<p>　　梵天演说此偈已还隐其形反天上</p>
<p>　　佛告诸比丘。时诸商人闻此偈已皆大欢喜。即取醍醐选上<a>粳米</a>煮以为糜。和好香蜜盛以栴檀之钵。诣多演林奉上如来白佛言。世尊。惟愿哀愍受我此食。尔时世尊受商人食已。持彼栴檀之钵掷置空中。其钵栴檀一分价直百千珍宝。时有梵天。名曰善梵。接栴檀钵还于梵宫起塔供养。其塔至今诸天香花供养不绝尔时世尊咒愿商人。而说偈言</p>
<p>　　汝等所向皆吉祥一切财宝悉充满</p>
<p>　　吉祥遍汝左右手总汝身形是吉祥</p>
<p>　　所求财宝自然至以吉祥鬘为首饰</p>
<p>　　日月星宿诸天等帝释四王皆拥护</p>
<p>　　所去之处既吉祥回还亦复获安乐</p>
<p>　　以此施食之功德当来得成无上道</p>
<p>　　名为末度三膰佛商人蒙记心欢喜</p>
<p>　　佛告诸比丘。如来最初为二商主及诸商人。而授记莂时。诸商人闻受记已得未曾有。皆悉合掌作如是言。我从今者归依如来</p>
<p>　　大梵天王劝请品第二十五</p>
<p>　　佛告诸比丘。如来初成正觉。住多演林中独坐一处。入深<a>禅定</a>观察世间。作是思惟。我证甚深微妙之法。最极寂静难见难悟。非分别思量之所能解。惟有诸佛乃能知之。所谓超过<a>五蕴</a>入第一义。无处无行体性清净。不取不舍不可了知。非所显示。无为无作远离六境。非心所计。非言能说不可听闻。非可观见无所罣碍。离诸攀缘至究竟处。空无所得寂静涅盘。若以此法为人演说。彼等皆悉不能了知。唐捐其功无所利益。是故我应默然而住。尔时世尊而说偈言</p>
<p>　　我得甘露无为法甚深寂静离尘垢</p>
<p>　　一切众生无能了是故静处默然住</p>
<p>　　此法远离于言说犹如虚空无所染</p>
<p>　　思惟心意皆不行若人能知甚希有</p>
<p>　　此法性离于文字孰能悟入其义理</p>
<p>　　于多劫中供养佛方能得闻生信解</p>
<p>　　不可说有说非有非有非无亦复然</p>
<p>　　我昔无量劫修行未得究竟无生忍</p>
<p>　　我于今者得究竟常观诸法无生灭</p>
<p>　　一切诸法本性空然灯如来授我记</p>
<p>　　汝于来世成正觉作佛名号释迦文</p>
<p>　　虽于彼时已证法今我所得方究竟</p>
<p>　　见诸众生处生死不知是法及非法</p>
<p>　　世间众生有可度故起大悲而度之</p>
<p>　　梵王若来劝请我或当为转微妙法</p>
<p>　　佛告诸比丘。如来说是偈已。眉间白毫放大光明。遍照三千大千世界。尔时<a>娑婆世界</a>主螺髻梵王以佛威神。即知如来默然之旨。作是思惟。我应往彼劝请如来转于法轮。告诸梵众作如是言。仁者世间众生善法损减恶法增长。何以故。如来得阿耨多罗三藐三菩提。默然而住不转法轮。我等宜往劝请如来。是时梵王与六十八拘胝梵众。来诣佛所。顶礼佛足右繞三匝却住一面。而白佛言。世尊。世间众生今当损减。何以故。如来为诸众生求无上觉。今得成佛默然而住不转法轮。以是之故众生损减。善哉世尊。善哉善逝。愿为众生起哀愍心而转法轮。世尊。多有众生堪能悟入甚深之法。惟愿世尊转于法轮。尔时大梵天王以偈赞曰</p>
<p>　　如来胜智最极圆满</p>
<p>　　放大光明普照世界</p>
<p>　　当以慧日开于人花</p>
<p>　　何故弃之默然而止</p>
<p>　　佛以法财施诸众生</p>
<p>　　于百千劫已曾摄受</p>
<p>　　世间亲者宁舍众生</p>
<p>　　惟愿世尊吹大法螺</p>
<p>　　击大法鼓然大法灯</p>
<p>　　雨大法雨建大法幢</p>
<p>　　将诸众生超生死海</p>
<p>　　烦恼重病为疗除之</p>
<p>　　烦恼猛火令其止息</p>
<p>　　示无忧恼涅盘之路</p>
<p>　　说真实法开解脱门</p>
<p>　　令诸生盲得净法眼</p>
<p>　　断除生老病死之患</p>
<p>　　非天非人亦非帝释</p>
<p>　　而能断除生死烦恼</p>
<p>　　我及天众劝请如来</p>
<p>　　转于法轮以此劝请</p>
<p>　　所生功德同于世尊</p>
<p>　　转于法轮度脱众生</p>
<p>　　佛告诸比丘。尔时世尊默然而住。大梵天王与诸天众俱。以天栴<a>檀香</a>末及沈水香末。供养佛已忽然不现</p>
<p>　　佛告诸比丘。尔时如来为令世间尊重法故。为令甚深妙法得开显故。入深禅定观察世间。作是念言。我证甚深微妙之法。最极寂静难见难悟。非分别思量之所能解。惟有诸佛乃能知之。所谓超过五蕴入第一义。无处无行体性清净。不取不舍不可了知。非所显示。无为无作远离六境。非心所计。非言能说不可听闻。非可观见无所罣碍。离诸攀缘至究竟处。空无所得寂静涅盘。若以此法为人演说。彼等皆悉不能了知。唐捐其功无所利益。是故我应默然而住</p>
<p>　　尔时大梵天王以佛威神。复知如来默然之旨。往诣释提桓因所。而语之言。憍尸迦。汝今应知。世间众生处在生死黑暗稠林。善法损减恶法增长。何以故。如来弃之不转法轮。憍尸迦。我等当共往诣佛所劝请如来。何以故。诸佛如来若不劝请皆悉默然。是故今者我与汝等。往诣佛所劝请如来转于法轮。为令世间敬重法故。尔时大梵天王及释提桓因。四天王天。三十三天夜摩天。兜率陀天。乐变化天。他化自在天。梵众天。梵辅天。光音天。广果天。遍净天。净居天。乃至阿迦尼咤天。光明照耀。于夜分中至多演林顶礼佛已。右繞三匝却住一面。尔时释提桓因合掌向佛即以偈颂。而请如来转于法轮</p>
<p>　　世尊降伏诸魔怨其心清净如满月</p>
<p>　　愿为众生从定起以智能光照世间</p>
<p>　　释提桓因说是偈已。如来尔时犹故默然。螺髻梵王语释提桓因言。憍尸迦。不应如是而为劝请。于是大梵天王即从座起。遍袒右肩右膝着地合掌向佛。以偈请曰</p>
<p>　　如来今已降魔怨智能光明照一切</p>
<p>　　世间根熟有堪度惟愿世尊从定起</p>
<p>　　尔时世尊告梵天言。我证甚深微妙之法最极寂静难见难悟。非分别思惟之所能解。惟有诸佛乃能知之。所谓超过五蕴入第一义。无处无行体性清净。不取不舍不可了知。非所显示。无为无作远离六境。非心所计。非言能说不可听闻。非可观见无所罣碍。离诸攀缘至究竟处。空无所得寂静涅盘。若以此法为人演说。彼等皆悉不能了知。然我常思念是二偈颂</p>
<p>　　我证逆流道甚深难可见</p>
<p>　　盲者莫能睹故默而不说</p>
<p>　　世间诸众生着彼五尘境</p>
<p>　　不能解我法是故今默然</p>
<p>　　尔时梵王帝释及诸天众。闻如是偈心大忧恼。即于是处忽然不现</p>
<p>　　佛告诸比丘。复于一时大梵天王。观摩伽陀国多诸外道等。于地水火风空横生计度。封着邪见以为正道。而彼众生有应度者。而知世尊于今犹固默然。复诣佛所头面礼足。围繞三匝右膝着地合掌恭敬。以偈请曰</p>
<p>　　摩伽陀国多诸异道</p>
<p>　　因邪见故种种筹量</p>
<p>　　惟愿牟尼为开甘露</p>
<p>　　最清净法令其得闻</p>
<p>　　佛所证法清净离垢</p>
<p>　　到于<a>彼岸</a>无增无减</p>
<p>　　于三界中超然特尊</p>
<p>　　如须弥山显于大海</p>
<p>　　当于众生起哀愍心</p>
<p>　　而救济之云何弃舍</p>
<p>　　如来具足一切功德</p>
<p>　　力无畏等惟愿拔济</p>
<p>　　苦恼众生世间人天</p>
<p>　　为烦恼病之所逼迫</p>
<p>　　请佛慈悲而救济之</p>
<p>　　惟有如来为归依处</p>
<p>　　自昔天人随逐如来</p>
<p>　　此等纯善悉求解脱</p>
<p>　　是若闻法皆能领受</p>
<p>　　惟愿如来为其敷演</p>
<p>　　故我今者请大精进</p>
<p>　　开示妙法令见正路</p>
<p>　　譬如大云雨于一切</p>
<p>　　如来法雨亦复如是</p>
<p>　　润洽一切枯槁众生</p>
<p>　　彼诸人等邪见毒刺</p>
<p>　　生死稠林无始流转</p>
<p>　　未蒙拔济盲无慧目</p>
<p>　　将堕深坑惟愿导师</p>
<p>　　开于正道施其甘露</p>
<p>　　佛难值遇如优昙花</p>
<p>　　惟愿度脱无依止者</p>
<p>　　如来往昔发弘誓愿</p>
<p>　　自既度已当度众生</p>
<p>　　幸以慧光除诸冥暗</p>
<p>　　惟佛大慈勿舍本愿</p>
<p>　　如师子吼如天雷震</p>
<p>　　为众生故转于法轮</p>
<p>　　尔时世尊以佛眼观见诸众生上中下根。或邪定聚。或正定聚。或不定聚。比丘。譬如有人临清净池。见彼池中所有草木。或未出水。或与水齐。或已出水。如是三种分明见之。如来观诸众生上中下根亦复如是。如来尔时作是思惟。我若说法。若不说法。邪聚众生毕竟不知。复更思惟。我若说法。若不说法。正聚众生。皆能了知。复更思惟。我若说法。不定众生亦能了知。我不说法即不了知。诸比丘。如来尔时观不定聚众生。起大悲心作如是言。我本欲为此等众生转于法轮故出于世。又为大梵天王请故。即以偈颂告梵王言</p>
<p>　　我今为汝请当雨于甘露</p>
<p>　　一切诸世间天人龙神等</p>
<p>　　若有净信者听受如是法</p>
<p>　　尔时大梵天王闻是偈已欢喜踊跃得未曾有顶礼佛足繞无数匝。即于佛前忽然不现。诸比丘。尔时地神告虚空神。唱如是言。如来今受梵王劝请欲转法轮。哀愍无量诸众生故。利益无量诸众生故。安乐无量诸众生故。增长天人损减恶趣故。为诸众生得涅盘故当转法轮。地神作是语已。于一念顷虚空神闻展转传至阿迦尼咤天</p>
<p>　　诸比丘。尔时有四护菩提树天。一名受法。二名光明。三名乐法。四名法行。是四天子顶礼佛足而白佛言。世尊。当于何处转于法轮。尔时如来告彼天言。我于波罗奈国仙人堕处<a>鹿野苑</a>中转<a>正法</a>轮。彼天子言。世尊。此波罗奈鹿野苑中。文物鲜少林泉非胜。然有无量诸余城邑土地丰饶。人民殷盛园林池沼清净可乐。何故如来于鹿野苑中而转法轮</p>
<p>　　尔时世尊告诸天子言。仁者不应作如是说。所以者何。我念往昔于此波罗奈城。供养六十千亿那由他诸佛如来。以要言之。九万一千拘胝诸佛。皆于是处转正法轮。一切甚深微妙之法皆从中出。是故此地常为天龙夜叉干闼婆罗剎等之所守护。以是义故。如来于彼鹿野苑中而转法轮</p>
		

	
	

		</div></div><hr><script charset='utf-8' src='../../js/footer.js'></script></body></html>