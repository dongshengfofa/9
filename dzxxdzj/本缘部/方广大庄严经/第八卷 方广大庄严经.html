<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 方广大庄严经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 方广大庄严经</center></div><div class='fo'><center>经文出处:来自无量光明网</center><br/><br>
			<p><strong>　　第八卷 方广大庄严经</strong></p>
<p>　　中<a>天竺</a>国<a>沙门</a>地婆诃罗奉诏译</p>
<p>　　诣菩提场品第十九</p>
<p>　　尔时佛告诸<a>比丘</a>。<a>菩萨</a>澡浴身体。复食乳糜气力平全。方欲往诣十六功德之地菩提树下。为欲降伏彼魔怨故。以大人相西面而行。所谓徐徐安隐而行。容止美好如虹蜺而行。雅步闲详如须弥山巍巍而行。不匆遽行。不迟慢行。不沉重行。不轻躁行。不浊乱行。离垢而行。清净而行。无过失行。无愚痴行。无染着行。如师子王行。如龙王行。如那罗延行。不触地行。千辐轮相印文而行。足指网鞔甲如赤铜照地而行。震动大地而行。如山相击出大音声而行。坑坎堆阜自然平正而行。足下光明照罪众生归于善趣而行。所践之地皆生莲花而行。随顺过去诸佛就师子座而行。心如金刚不可沮坏而行。闭诸恶趣开诸善门而行。安乐一切众生而行。销灭魔力而行。摧诸邪论而行。除断无明翳障而行。绝<a>生死</a>翅羽而行。映蔽释梵护世<a>自在</a>天王而行。于三千<a>大千世界</a>唯我独尊而行。自证圣道不由他悟而行。将证一切智而行。念慧相应而行。欲除生老病死而行。方趣寂灭离垢不死<a>无畏</a>向<a>涅盘</a>城而行</p>
<p>　　尔时菩萨<a>正念</a>向彼菩提之树直视行。时便有如是无量威仪。时有风天雨天。从尼连河至菩提树。周遍扫洒尽令严净。又雨无量<a>殊胜</a>香华遍覆其地。于三千大千世界。所有大小诸树皆悉低枝向菩提树。三千大千世界须弥山等。大小诸山皆悉低峰向菩提树。欲界诸天子等。各散种种微妙香花。一一妙花纵广一拘卢舍以为花台。复现广路修远无际。于路左右七宝栏楯皆悉严好。其量高下如七多罗树。众宝幡盖处处庄严。复化七宝多罗之树。一一树间络以金绳。于其绳上皆悬珍铎。明珠琉璃间厕其中。其树两间有七宝池。于彼池内金沙遍布香水盈满。优钵罗花。拘勿头花。波头摩花。芬陀利花。如是等花充满池中。其池四边七宝阶道。周匝庄严。于其阶道则有迦陵频伽。凫雁鸳鸯命命诸鸟出和雅音。有八万四千天诸婇女。以众香水洒于前路。复有八万四千天诸婇女散众天花。一一树下复有众宝妙台。是诸台上各有八万四千天诸婇女。皆捧宝器盛妙栴檀沈水之香。复有五千天诸婇女。奏天伎乐歌舞颂叹出和雅音</p>
<p>　　佛告诸比丘。菩萨诣菩提树时。其身普放无量光明。又遍震动无边剎土。复有无量百千诸天奏天伎乐。于<a>虚空</a>中雨众天花。又雨无量百千天妙衣服。复有无量象马牛等围绕菩萨。发声哮吼其音和畅。又有无量鹦鹉<a>舍利</a>拘抧罗鸟。迦陵频伽。凫雁鸳鸯孔雀翡翠共命诸鸟。翻翔围绕出和雅音。菩萨往菩提场时。有如是等无量希有吉祥之相</p>
<p>　　佛告诸比丘。菩萨将欲坐菩提座。其夜三千大千世界主大梵天王。告诸梵众作如是言。仁者当知。菩萨摩诃萨被精进甲。智能坚固心不劬劳。成就一切菩萨之行。通达一切波罗蜜门。于一切菩萨地得大自在。获诸菩萨清净意乐。一切众生诸根利钝皆悉了知。住于如来秘密之藏超诸魔境。一切善法皆能<a>自觉</a>。不由他人而得<a>觉悟</a>。为诸如来大<a>神通</a>力之所护念。当为众生说<a>解脱</a>道。亦为众生作大商主。摧伏一切诸魔军众。于三千大千世界之中。唯佛独尊为大医王。调和法药救众生苦为大法王。以智能明照于十方建大法幢。不为<a>世间</a>八法所染。犹如莲花不着于水。能积无量真实法宝。犹如大海蕴诸奇珍。怨亲平等如须弥山安住不动。心意清净如摩尼珠离诸垢秽。于三千大千世界得大自在。菩萨摩诃萨以如是等无量功德诣菩提场。为欲降伏众魔怨故。成阿耨多罗三藐三菩提故。欲<a>圆满</a>十力四无所畏十八不共<a>佛法</a>故。转<a>正法</a>轮故。为欲震大师子吼故。施大法雨令诸众生得满足故。令诸众生得清净<a>法眼</a>故。令诸外道息诤论故。欲使本愿得圆满故。于一切法得自在故。仁者。汝等应当发心往诣亲近供养。即说偈言</p>
<p>　　无量百千劫具慈悲喜舍</p>
<p>　　<a>禅定</a>智能通于今证涅盘</p>
<p>　　若欲远三恶及离于八难</p>
<p>　　受天妙乐报乃至得涅盘</p>
<p>　　应持上供具供养于菩萨</p>
<p>　　六年修苦行欲诣菩提场</p>
<p>　　三千世界主释梵及日月</p>
<p>　　一切无与等见者咸欢悦</p>
<p>　　降伏诸魔军必当成正觉</p>
<p>　　身相三十二最胜自庄严</p>
<p>　　<a>梵音</a>甚清彻心净离诸过</p>
<p>　　或有人乐欲上生于梵世</p>
<p>　　或有人乐欲证得声闻果</p>
<p>　　或有人乐欲得成辟支佛</p>
<p>　　或有人乐欲当获无上果</p>
<p>　　如是诸人等应供养导师</p>
<p>　　佛告诸比丘。时大梵天王为供养菩萨故。以神通力令三千大千世界皆悉清净。除诸砂卤瓦砾荆棘。地平如掌无有丘墟。以金银琉璃砗磲马瑙珊瑚虎魄真珠等宝而严饰之。又遍三千大千世界生诸瑞草青绿右旋柔软可爱如迦陵陀衣。又诸巨海变为平地。亦不娆彼鱼鳖鼋鼍水性之属。所有十方剎土梵王帝释护世四王。咸见此间三千大千世界如是严净。各于本土皆悉庄严遥申供养。又十方无边剎土一切菩萨为供养故。以超过人天殊胜供具。各于本国而申供养。皆见无边世界如一佛土。诸须弥山铁围山间幽冥之处。日月威光所不能及。咸见菩萨光明普照</p>
<p>　　有十六天子。守护此菩提之场。是诸天子皆证无生法忍及得阿惟越致。其名曰转进天子。无胜天子。施与天子。爱敬天子。勇力天子。善住天子。持地天子。作光天子。无垢天子。法自在天子。法幢天子。所行吉祥天子。无障碍天子。大庄严天子。清净戒香天子。莲花光明天子。如是等天子。各化四万八十由旬。广设无量宝庄严具。其地四边皆有七重宝路。一一宝路皆悉行列宝多罗树。一一树间金绳交络。垂诸宝铃覆以宝网。阎浮檀金以为莲花遍满于地。一一花上各以七宝而严饰之。复烧种种上妙天香。十方世界人天之中。所有妙树悉于中现。又十方世界一切水陆。胜妙香花悉于中现。又十方世界诸佛菩萨。各于本土现无量资粮广博严饰福德智能菩提道场。如是种种事业皆悉现于此道场中</p>
<p>　　佛告诸比丘。十六天子见如是等神通瑞相种种庄严踊跃<a>欢喜</a>。天龙夜叉。干闼婆。阿修罗。迦娄罗。紧那罗。摩睺罗伽等。见此道场叹未曾有。各想自宫犹如塜墓。皆有无量赞述功德。复有四护菩提树神。一名毘留薄瞿。二名苏摩那。三名乌珠钵底。四名帝珠。各以神力变菩提树。高广严好各长八十多罗之树。根茎枝叶花果茂盛。端正可爱庄严无比见者欢喜。逾于帝释欢喜园中波利质多罗树拘鞞罗树。菩萨所坐成菩提处。则三千大千世界之中心也。此树下地纯以金刚所成不可沮坏</p>
<p>　　佛告诸比丘。菩萨欲往菩提树时。放大光明遍照无边无量世界。<a>地狱</a>众生皆得离苦。饿鬼众生皆得饱满。畜生众生慈心相向。诸根不具众生皆得具足。病苦众生皆得痊愈。怖畏众生皆得安乐。狱囚众生皆得释然。贫穷众生皆得财宝。烦恼众生皆得解脱。饥渴众生皆得饮食。怀孕众生皆得免难。羸瘦众生皆得充健。而于此时。无一众生为贪恚痴之所逼恼。人天不死亦不受胎。是时一切众生更相慈愍生利益心。如父如母如姊如妹如兄如弟。尔时<a>世尊</a>欲重宣此义。而说偈言</p>
<p>　　地狱<a>痛苦</a>逼一切皆休息</p>
<p>　　畜生相食噉各各起慈心</p>
<p>　　八难皆闭塞三恶悉空静</p>
<p>　　光明所照处咸受微妙乐</p>
<p>　　眼耳鼻舌等诸根不完具</p>
<p>　　皆悉得具足烦恼所扰者</p>
<p>　　便得大安乐狂乱得正念</p>
<p>　　贫贱得富贵病苦得痊除</p>
<p>　　禁囚得解脱一切无忿竞</p>
<p>　　展转起慈心如父母爱子</p>
<p>　　菩萨光明网遍满于十方</p>
<p>　　普照恒沙界映蔽无边土</p>
<p>　　铁围大铁围及余诸山等</p>
<p>　　皆悉不复现变为一佛剎</p>
<p>　　以众宝所成严饰甚微妙</p>
<p>　　由光照烛故一切如观掌</p>
<p>　　如是等庄严为供养菩萨</p>
<p>　　护菩提场神有十六天子</p>
<p>　　面八十由旬现种种严饰</p>
<p>　　菩萨大威力面八十由旬</p>
<p>　　亦现无边剎各各皆严净</p>
<p>　　天龙八部众睹如是事已</p>
<p>　　还自思本宫而生塜墓想</p>
<p>　　咸起奇特心颂叹诸功德</p>
<p>　　善哉福难思乃感如斯果</p>
<p>　　匪唯身语意起如是庄严</p>
<p>　　以本愿力故一切皆成就</p>
<p>　　随诸众生业皆悉得满足</p>
<p>　　四护菩提神严饰菩提树</p>
<p>　　胜过欢喜园帝释殊妙林</p>
<p>　　此神所严饰端正甚可爱</p>
<p>　　一切<a>天人</a>等称赞无穷已</p>
<p>　　佛告诸比丘。菩萨清净光明普照世界。灭除一切众生烦恼。遇斯光者皆生欣喜。此光又照迦利龙王宫。时彼龙王遇斯光明。于龙众中而说偈言</p>
<p>　　过去三佛皆已现智能光明真金色</p>
<p>　　于是还睹无垢光由斯定有佛兴世</p>
<p>　　其光清净逾日月非萤非烛星电等</p>
<p>　　亦非梵释阿修罗一切威光所能及</p>
<p>　　我以先业行不善所处宫殿常昏暗</p>
<p>　　恒雨热沙以烧身自念长时受斯苦</p>
<p>　　忽遇光明如日照身心清凉遍欢喜</p>
<p>　　亿劫<a>修行</a>众<a>行者</a>今时定坐菩提场</p>
<p>　　我与汝等诸亲眷衣服香花并伎乐</p>
<p>　　及以种种庄严具供养利益世间者</p>
<p>　　佛告诸比丘。龙王尔时与其眷属。欢喜踊跃瞻顾四方。乃见菩萨身相巍巍如须弥山。梵释四王龙神八部。皆悉围繞心大欢喜。头面礼足恭敬尊重即以种种香花衣服璎珞。作众伎乐供养菩萨。合掌曲躬以偈赞曰</p>
<p>　　面净如满月世间大导师</p>
<p>　　我昔值诸佛瑞相皆如是</p>
<p>　　今尊破魔已行当证菩提</p>
<p>　　曾于过去劫广修内外施</p>
<p>　　持戒及忍辱精进禅智能</p>
<p>　　方便大慈悲愿力喜舍等</p>
<p>　　以是诸功德当得成佛道</p>
<p>　　一切诸<a>丛林</a>低枝<a>礼佛</a>树</p>
<p>　　有千吉祥瓶围繞在虚空</p>
<p>　　众鸟吐和音翻翔竞随逐</p>
<p>　　身色真金光遍照于十方</p>
<p>　　恶趣停苦恼世间蒙快乐</p>
<p>　　尊今于<a>三界</a>定为大导师</p>
<p>　　梵王及帝释欲色诸天子</p>
<p>　　咸舍微妙乐皆来申供养</p>
<p>　　尊今于世间必为大医王</p>
<p>　　凡是所游践莲华随步起</p>
<p>　　尊今于世间必为应供者</p>
<p>　　导师坐道场无量拘胝数</p>
<p>　　一切魔军众皆当自摧伏</p>
<p>　　日月可堕落须弥可崩坏</p>
<p>　　若未得菩提终不可移动</p>
<p>　　愿我与眷属得舍此龙身</p>
<p>　　功德自庄严当往菩提座</p>
<p>　　说是偈已。其龙王妃名曰金光。与无量龙女恭敬围繞。持众宝盖衣服璎珞人天妙花。复持宝器盛众名香。奏诸伎乐说是妙偈。赞菩萨曰</p>
<p>　　能断贪瞋痴世间诸过患</p>
<p>　　渡生死海者故我今顶礼</p>
<p>　　尊为大医王善拔烦恼箭</p>
<p>　　众生未调伏而当调伏之</p>
<p>　　众生处世间恒为烦恼覆</p>
<p>　　尊当以慧日照之令得除</p>
<p>　　世间无依怙今当得依怙</p>
<p>　　而于虚空中雨种种衣食</p>
<p>　　诸天龙神等皆生欢喜心</p>
<p>　　辩才大导师愿速坐道场</p>
<p>　　降伏众魔怨当成无上道</p>
<p>　　似昔诸如来所证菩提法</p>
<p>　　无量劫修习利益诸群生</p>
<p>　　愿速坐道场证无上菩提</p>
<p>　　佛告诸比丘。菩萨尔时作是思惟。古昔诸佛坐于何座。证阿耨多罗三藐三菩提。作是念时。即知过去诸佛皆坐净草而成正觉。是时净居天子知菩萨心白菩萨言。如是如是。过去诸佛欲证菩提皆坐净草。尔时菩萨复自思惟。谁能与我如是净草。时释提桓因即变其身。为刈草人在菩萨右。不近不远持草而立。其草青绀如孔雀尾柔软可爱。如迦尸迦衣宛转右旋香气芬馥</p>
<p>　　尔时菩萨既见化人执斯妙草。渐向其所徐而问之。汝名字谁。其人答曰。我名吉祥。菩萨思惟我今欲求自身吉祥。复欲令他而得吉祥。人名吉祥于我前立。我今定证阿耨多罗三藐三菩提</p>
<p>　　尔时菩萨欲从化人而求浮草出是语。时梵声微妙所谓真实声。周正声。清亮声。和润声。流美声。善导声。不謇声。不涩声。不破声。柔软声。憺雅声。分析声。顺耳声。合意声。如迦陵频伽声。如命命鸟声。如殷雷声。如海波声。如山崩声。如天赞声。如梵天声。如师子声。如龙王声。如象王声。不急疾声。不迟缓声。解脱之声。无染着声。依义之声。应时之声。宣说八千万亿法门之声。顺一切诸佛法声。菩萨以此美妙之声。语化人言。仁者汝能与我净草以不。于是颂曰</p>
<p>　　吉祥汝今时宜速施净草</p>
<p>　　我当坐是草降伏彼魔军</p>
<p>　　若证寂灭法即得无上道</p>
<p>　　我为菩提故无量劫修行</p>
<p>　　施戒精进忍禅定智能力</p>
<p>　　解脱与意乐福德及神通</p>
<p>　　缘彼诸行故今得圆满果</p>
<p>　　若施我净草获无量福德</p>
<p>　　因施净草故必当成导师</p>
<p>　　吉祥闻此言心生大欢喜</p>
<p>　　手持净妙草住于菩萨前</p>
<p>　　即以欢喜心而白菩萨言</p>
<p>　　若以施草故能获大菩提</p>
<p>　　幸先授菩提然后受净草</p>
<p>　　菩萨报吉祥非唯施净草</p>
<p>　　即获大菩提应修无量德</p>
<p>　　方蒙诸佛记吉祥汝应知</p>
<p>　　菩提不妄授菩提可妄授</p>
<p>　　我当以菩提授一切众生</p>
<p>　　吉祥汝应知我证菩提已</p>
<p>　　分布诸世间汝当于我所</p>
<p>　　听受<a>甘露</a>法菩萨受净草</p>
<p>　　往诣菩提场举足欲行时</p>
<p>　　其地大震动诸天龙神等</p>
<p>　　皆生欢喜心恭敬合掌言</p>
<p>　　菩萨于今者必降伏众魔</p>
<p>　　定获甘露法证于无上道</p>
<p>　　佛告诸比丘。菩萨向菩提场时。无量菩萨并诸天众各各庄饰菩提之树。其菩提树有八万四千。一一皆愿菩萨坐其树下。得阿耨多罗三藐三菩提。其菩提树。或有高显殊特。百千由旬纯花所成。或有菩提树高显殊特。二亿由旬。纯香所成。或有菩提树高显殊特。百千由旬纯以栴檀所成。或有菩提树高显殊特。五亿由旬纯以缯彩所成。或有菩提树高显殊特。十亿由旬纯以珠宝所成。或有菩提树高显殊特。百亿由旬纯以七宝所成。如是八万四千菩提之树。一一树下各随色类敷师子座。或有师子之座以花庄严。或有师子之座以香庄严。或有师子之座以栴檀庄严。或有师子之座以珠宝庄严。或有师子之座以杂宝庄严</p>
<p>　　佛告诸比丘。尔时菩萨示现取草周遍敷设如师子王。具足势力。精进坚固无诸过失。贵盛自在智能觉悟有大名称降伏众魔摧诸外道。具足如是种种功德。将证菩提而面向东。于净草上结加趺坐。端身正念发大誓言</p>
<p>　　我今若不证无上大菩提</p>
<p>　　宁可碎是身终不起此座</p>
<p>　　尔时菩萨升菩提座。即证方广神通游戏大严之定。得是定已。现身各各坐彼师子之座。一一身上皆具众妙相好庄严。其余菩萨并诸天人各各皆谓。菩萨独坐其座。又由<a>定力</a>。能令地狱。饿鬼畜生。阎罗王界。及诸人天。皆见菩萨坐菩提座</p>
<p>　　严菩提场品第二十</p>
<p>　　佛告诸比丘。尔时菩萨坐菩提场。六欲诸天恐有障难。即于东面恭敬而住。如是南西北方四维上下。皆有无量诸天恭敬而住。是时菩萨放大光明。其光名为开发菩萨智。周遍照耀尽虚空界一切十方诸佛剎土。尔时东方世界有国名离垢。其佛号曰离垢光明。彼有菩萨摩诃萨。名游戏庄严。遇斯光已。与无央数菩萨围繞而来诣菩提场。为供养故住菩萨前。尔时菩萨以神通力。变现十方尽虚空界一切佛剎。成一清净琉璃道场。一切佛剎五道众生。展转指示各相谓言。此是何人神通游戏庄严威德色相乃尔。是时菩萨于一一众生前现化菩萨。而说颂曰</p>
<p>　　能断诸垢浊贪瞋痴习气</p>
<p>　　身照十方剎映蔽众光明</p>
<p>　　福智及三昧积劫转增长</p>
<p>　　一切诸庄严最胜牟尼力</p>
<p>　　尔时南方世界。有国名宝庄严。其佛号曰光明。彼有菩萨摩诃萨。名现宝盖。遇斯光已。与无央数菩萨围繞而来诣菩提场。为供养故住菩萨前。尔时菩萨以神通力。持一宝盖周遍覆此菩提之场。大梵天王释提桓因护世四王。更相谓言。以何果报而现如此宝庄严盖。于宝盖中。出妙颂曰</p>
<p>　　在昔亿千劫供养三世佛</p>
<p>　　慈心行舍施故得相庄严</p>
<p>　　成就那延力导师感是报</p>
<p>　　利益于一切端坐菩提场</p>
<p>　　尔时西方世界。有国名詹波。其佛号曰开敷花王智能神通。彼有菩萨摩诃萨。名曰宝网。遇斯光已。与无央数菩萨围繞而来诣菩提场。为供养故住菩萨前。尔时菩萨以神通力。取一胜妙宝网弥覆菩提道场。十方诸来天众龙神八部更相谓言。以何因缘感斯宝网。于宝网中。出妙颂曰</p>
<p>　　能为众宝因众宝所依处</p>
<p>　　三界皆归趣名闻遍十方</p>
<p>　　欲证大菩提住于清净法</p>
<p>　　精进力成佛能感如斯供</p>
<p>　　尔时北方世界。有国名曰转。其佛号曰掩蔽日月光。彼有菩萨摩诃萨。名庄严王。遇斯光已。与无央数菩萨围繞而来诣菩提场。为供养故住菩萨前。尔时菩萨以神通力。令十方无边剎土功德庄严之台。皆现于此菩提道场。诸来众会心生奇特。一切人天更相谓言。以何因缘感此殊胜庄严妙台。于妙台中。出妙颂曰</p>
<p>　　由昔无边劫福智资粮满</p>
<p>　　身口意清净惭愧及慈悲</p>
<p>　　无上能仁尊众善无不具</p>
<p>　　今坐菩提座故获如斯福</p>
<p>　　尔时东南方世界。有国名德王。佛号功德光明王。彼有菩萨摩诃萨。名功德慧。遇斯光已。与无央数菩萨围繞而来诣菩提场。为供养故住菩萨前。尔时菩萨以神通力。化作无量功德庄严众宝楼观。诸来天龙夜叉等众。见未曾有生奇特心。更相谓言。以何因缘而有斯瑞。于楼观中。而说颂曰</p>
<p>　　众德之所生具足功德者</p>
<p>　　能成就功德天龙咸恭敬</p>
<p>　　德海诣道场功德香普熏</p>
<p>　　今坐菩提座感如斯供养</p>
<p>　　尔时西南方有国名出宝。其佛号宝幢。彼有菩萨摩诃萨。名出众宝。遇斯光已。与无央数菩萨围繞。而来诣菩提场。为供养故住菩萨前。尔时菩萨以神通力。化作无量阿僧祇众宝圆光。其中诸天见未曾有生奇特心。更相谓言。以何威力而现如是众宝圆光。其圆光中。出妙颂曰</p>
<p>　　以众宝宫殿花果与园林</p>
<p>　　头目髓脑等身胸及手足</p>
<p>　　如是种种施积习诸功德</p>
<p>　　今现证菩提感如斯供养</p>
<p>　　尔时西北方世界。有国名云。其佛号曰云王。彼有菩萨摩诃萨。名云雷震声。遇斯光已。与无央数菩萨围繞而来诣菩提场。为供养故住菩萨前。尔时菩萨以神通力。化作沈水香云及栴<a>檀香</a>云。遍布菩提道场。诸天众会皆生欢喜奇特之心。共相谓言。以何因缘有斯瑞应。其香云中。出妙颂曰</p>
<p>　　法云覆一切普雨于法雨</p>
<p>　　灭众生烦恼令得于涅盘</p>
<p>　　神通定根力功德为庄严</p>
<p>　　证甘露菩提故获如斯供</p>
<p>　　尔时东北方世界。有国名金网。其佛号宝盖光明。彼有菩萨摩诃萨。名金网庄严。遇斯光已。与无央数菩萨围繞而来诣菩提场。为供养故住菩萨前。尔时菩萨以神通力。于彼诸来菩萨供养具中。化出无量无边大菩萨众。皆有殊胜三十二相庄严其身。执持花鬘曲躬稽首。一一菩萨以偈颂曰</p>
<p>　　由昔无边劫深信极尊敬</p>
<p>　　以微妙音声赞叹诸如来</p>
<p>　　今坐菩提座是故我顶礼</p>
<p>　　愿以赞叹业当得无上果</p>
<p>　　尔时下方世界。有国名普观。其佛号曰普见。彼有菩萨摩诃萨。名曰宝藏。遇斯光已。与无央数菩萨围繞。而来诣菩提场。为供养故住菩萨前。尔时菩萨以神通力于一一菩萨前。化出广大妙金莲花。而于花中皆有婇女。出现半身端正姝妙。咸以宝庄严具严饰其身。手执种种金珠璎珞曲躬稽首。而诸人天更相谓言。以何因缘感得如是微妙婇女。是诸婇女以偈颂曰</p>
<p>　　由昔无边劫顶礼诸如来</p>
<p>　　辟支及声闻父母并尊者</p>
<p>　　质直无过患具一切功德</p>
<p>　　皆应恭敬礼清净戒圆满</p>
<p>　　尔时上方世界。有国名殊胜功德。其佛号曰德王。彼有菩萨摩诃萨。名虚空藏。遇斯光已。与无央数菩萨围繞来诣菩提道场。为供养故住菩萨前。尔时菩萨以神通力。于虚虚中普雨十方世界诸佛剎土。昔所不见昔所未闻。众宝花鬘涂香末香<a>烧香</a>。缯彩衣服幢幡宝盖摩尼众宝。金银琉璃车磲马瑙。象马车乘辇舆兵众。花树果树童男童女。尔时梵释护世天龙夜叉。干闼婆。阿修罗。迦娄罗紧那罗。摩睺罗伽。人非人等一切群生。皆悉得见。生欢喜心。无有惊怖。尔时世尊欲重宣此义。而说偈言</p>
<p>　　利益一切世间者欲证无上菩提时</p>
<p>　　十方无量诸菩萨皆悉如云而集会</p>
<p>　　彼诸菩萨所来事我今以喻而略说</p>
<p>　　无量菩萨从空来犹如密云震吼声</p>
<p>　　各各执持宝璎珞明珠垂悬甚严饰</p>
<p>　　无量菩萨从空来首饰宝冠垂辫发</p>
<p>　　擎捧如花妙台观而至菩提道场所</p>
<p>　　无量菩萨从空来犹如师子震吼声</p>
<p>　　说空无相及无愿而至菩提道场所</p>
<p>　　无量菩萨从空来犹如牛王哮吼声</p>
<p>　　雨未曾有微妙花而至菩提道场所</p>
<p>　　无量菩萨从空来美声犹如孔雀王</p>
<p>　　身光出现千种相而至菩提道场所</p>
<p>　　无量菩萨从空来光明犹如净满月</p>
<p>　　以妙音声而赞叹菩萨无量诸功德</p>
<p>　　无量菩萨从空来光明照耀犹如日</p>
<p>　　映蔽一切魔宫殿而至菩提道场所</p>
<p>　　无量菩萨从空来身色美艳如虹霓</p>
<p>　　福慧资粮悉圆满而至菩提道场所</p>
<p>　　无量菩萨从空来手出摩尼众宝网</p>
<p>　　并散曼陀苏曼陀婆利师花詹波花</p>
<p>　　及持如是等花鬘而至菩提道场所</p>
<p>　　无量菩萨从空来以神通力震大地</p>
<p>　　而诸众生不惊怖一切靡不欢喜者</p>
<p>　　无量菩萨从空来手接须弥大山王</p>
<p>　　如持花鬘不为重而至菩提道场所</p>
<p>　　无量菩萨从空来顶戴四大香水海</p>
<p>　　遍洒大地皆严净而至菩提道场所</p>
<p>　　无量菩萨从空来各持殊胜众宝盖</p>
<p>　　令诸菩萨皆睹见而至菩提道场所</p>
<p>　　无量菩萨从空来现为梵王住寂定</p>
<p>　　一一毛孔演妙法说大慈悲及喜舍</p>
<p>　　无量菩萨从空来示为帝释微妙形</p>
<p>　　一切天人共围繞而至菩提道场所</p>
<p>　　无量菩萨从空来示为护世之形像</p>
<p>　　一切天人共围繞各各散以天花香</p>
<p>　　以紧那罗干闼婆美妙音声赞菩萨</p>
<p>　　无量菩萨从空来各持芬香妙花树</p>
<p>　　枝叶花果遍庄严而至菩提道场所</p>
<p>　　其树花台有菩萨于彼花中出半身</p>
<p>　　悉皆具相三十二各各执持诸妙花</p>
<p>　　拘物头花波头摩优钵罗花芬陀利</p>
<p>　　无量菩萨从空来手持清净莲花沼</p>
<p>　　其身广大如须弥变为净妙诸花鬘</p>
<p>　　遍覆三千大千界而至菩提道场所</p>
<p>　　无量菩萨从空来各于眼中现劫烧</p>
<p>　　而复于此示成劫遍身一一支节中</p>
<p>　　演出无边诸佛法所有众生皆得闻</p>
<p>　　闻者悉断诸贪欲而至菩提道场所</p>
<p>　　无量菩萨从空来其身端正甚可爱</p>
<p>　　以众宝具而庄严其声犹如紧那罗</p>
<p>　　一切天人修罗等见闻皆悉无厌足</p>
<p>　　无量菩萨从空来其身坚固如金刚</p>
<p>　　震动大地至水际而至菩提道场所</p>
<p>　　无量菩萨从空来光明照耀如日月</p>
<p>　　灭除众生烦恼苦而至菩提道场所</p>
<p>　　无量菩萨从空来其身皆是众宝成</p>
<p>　　遍于无边佛剎土普雨杂宝妙花香</p>
<p>　　一切众生悉欢喜而至菩提道场所</p>
<p>　　无量菩萨从空来各能总持四种藏</p>
<p>　　其身一一毛孔中演说无数诸经典</p>
<p>　　具足辩才大智能觉悟惛醉诸群生</p>
<p>　　无量菩萨从空来执持天鼓如须弥</p>
<p>　　击出美妙大音声遍满拘胝亿佛剎</p>
<p>　　普告一切诸人天<a>娑婆世界</a>雨甘露</p>
		

	
	

		</div></div><hr><script charset='utf-8' src='../../js/footer.js'></script></body></html>