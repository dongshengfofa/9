<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 大庄严论经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 大庄严论经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三卷 大庄严论经</strong></p>
<p>
	　　<a>马鸣菩萨</a>造</p>
<p>
	　　后秦<a>三藏</a>鸠摩罗什译</p>
<p>
	　　（一一）</p>
<p>
	　　复次若有<a>弟子</a>。能坚持戒为人宗仰。一切世人并敬其师。我昔曾闻。有诸<a>比丘</a>旷野中行。为贼剽掠剥脱衣裳。时此群贼惧诸比丘往告聚落尽欲杀害。贼中一人先曾<a>出家</a>。语同伴言。今者何为尽欲杀害。比丘之法不得伤草。今若以草系诸比丘。彼畏伤故终不能得四向驰告。贼即以草而系缚之。舍之而去。诸比丘等既被草缚。恐犯禁戒不得挽绝。身无衣服为日所炙。蚊虻蝇蚤之所唼娆。从旦被缚至于日中。转到日没晦冥大暗。夜行禽狩交横驰走。野狐群鸣鸱枭雊呼。恶声啼叫甚可怖畏。有老比丘语诸年少。汝等善听。人命促短如河驶流。设处天堂不久磨灭。况人间命而可保乎。命既不久。云何为命而毁禁戒。诸人当知。人身难得。<a>佛法</a>难值。诸根难具。<a>信心</a>难生。此一一事皆难值遇。譬如盲龟值浮木孔。佛之正道不同于彼九十五种邪见倒惑无有果报。<a>修行</a>佛道必获正果。云何吝惜如此危脆不定之命毁佛圣教。若护佛语现世名闻具足功德后受快乐。如佛说偈</p>
<p>
	　　若有智能者能坚持禁戒</p>
<p>
	　　求人天<a>涅盘</a>称意而获得</p>
<p>
	　　名称普闻知一切咸供养</p>
<p>
	　　必得人天乐亦获<a>解脱</a>果</p>
<p>
	　　伊罗钵龙王以其毁禁戒</p>
<p>
	　　掏伤树叶故命终堕龙中</p>
<p>
	　　诸佛悉不记彼得出龙时</p>
<p>
	　　能坚持禁戒斯事为甚难</p>
<p>
	　　戒相极众多分别晓了难</p>
<p>
	　　如剑林棘聚处中多伤毁</p>
<p>
	　　愚劣不堪任护持如是戒</p>
<p>
	　　是诸比丘为苦所逼。不得屈申及以动转。恐绝于草伤犯禁戒。自相谓言。我等修行亦如彼称。均平处所不令增减。今在怖难恐惧之处。执志不亏始别儜健。以斯贱命当贸贵法。人天之乐及涅盘乐。我等今者更无所趣。唯当护戒至死不犯。即说偈言</p>
<p>
	　　我等往昔来造作众恶业</p>
<p>
	　　或得生人道窃盗淫他妻</p>
<p>
	　　王法受刑戮计算不能数</p>
<p>
	　　复受<a>地狱</a>苦如是亦难计</p>
<p>
	　　或受畜生身牛羊及鸡犬</p>
<p>
	　　獐鹿禽狩等为他所杀害</p>
<p>
	　　丧身无涯限未曾有少利</p>
<p>
	　　我等于今者为护圣戒故</p>
<p>
	　　分舍是微命必获大利益</p>
<p>
	　　我等今危厄必定舍躯命</p>
<p>
	　　若当命终后生天受快乐</p>
<p>
	　　若毁犯禁戒现在恶名闻</p>
<p>
	　　为人所轻贱命终堕恶道</p>
<p>
	　　今当共立要于此至没命</p>
<p>
	　　假使此日光曝我身命干</p>
<p>
	　　我要持佛戒终不中毁犯</p>
<p>
	　　假使诸恶狩掴裂我手足</p>
<p>
	　　终不敢毁犯释师子禁戒</p>
<p>
	　　我宁持戒死不愿犯禁生</p>
<p>
	　　诸比丘等闻老比丘说是偈已。各正其身不动不摇。譬如大树无风之时枝叶不动。时彼国王遇出田猎。渐渐游行至诸比丘所系之处。王遥见之。心生疑惑作是思惟。彼裸形者为是尼揵为是<a>沙门</a>。作是念已遣人往看。诸比丘等深生惭愧障蔽其身。使人审知释子沙门。何故知之。右肩黑故。使即还返白言。大王。彼是沙门非为尼揵。即说偈言</p>
<p>
	　　王今应当知彼为贼所劫</p>
<p>
	　　惭愧为草系如钩制大象</p>
<p>
	　　于时大王闻是事已。深生疑怪默作是念。我今宜往彼比丘所。作是念已。即说偈言</p>
<p>
	　　青草所系手犹如鹦鹉翅</p>
<p>
	　　又如祠天羊不动亦不摇</p>
<p>
	　　虽知处危难默住不伤草</p>
<p>
	　　如林为火焚[牦-未+牙]牛为尾死</p>
<p>
	　　说是偈已往至其所。以偈问曰</p>
<p>
	　　身体极丁壮无病似有力</p>
<p>
	　　以何因缘故草系不动转</p>
<p>
	　　汝等岂不知身自有力耶</p>
<p>
	　　为咒所迷惑为是苦行耶</p>
<p>
	　　为自厌患身愿速说其意</p>
<p>
	　　于是比丘。以偈答曰</p>
<p>
	　　此草甚脆弱顿绝亦不难</p>
<p>
	　　但为佛<a>世尊</a>金刚戒所缚</p>
<p>
	　　守诸法禁故不敢挽顿绝</p>
<p>
	　　佛说诸草木悉是鬼神村</p>
<p>
	　　我等不敢违是以不能绝</p>
<p>
	　　如似咒场中为蛇画境界</p>
<p>
	　　以神咒力故毒蛇不能度</p>
<p>
	　　牟尼尊画界我等不敢越</p>
<p>
	　　我等虽护命会归于磨灭</p>
<p>
	　　愿以持戒死终不犯戒生</p>
<p>
	　　有德及无德俱共舍<a>寿命</a></p>
<p>
	　　有德慧命存并复有名称</p>
<p>
	　　无德丧慧命亦复失名誉</p>
<p>
	　　我等诸沙门以持戒为力</p>
<p>
	　　持戒为良田能生诸功德</p>
<p>
	　　生天之梯蹬名称之种子</p>
<p>
	　　得圣之桥津诸利之首目</p>
<p>
	　　谁有智能者欲坏戒德瓶</p>
<p>
	　　尔时国王心甚<a>欢喜</a>。即为比丘解草系缚。而说偈言</p>
<p>
	　　善哉能坚持释师子所说</p>
<p>
	　　宁舍己身命<a>护法</a>不毁犯</p>
<p>
	　　我今亦归命如是显大法</p>
<p>
	　　归依离热恼牟尼解脱尊</p>
<p>
	　　坚持禁戒者我今亦归命</p>
<p>
	　　（一二）</p>
<p>
	　　复次若人内心贤善则多安隐利益一切。是故智者应修其心恒令贤善。我昔曾闻。有诸比丘。与诸估客入海采宝。既至海中船舫破坏。尔时有一年少比丘捉一枚板。上座比丘。不得板故将没水中。于时上座恐怖惶悸。惧为水漂。语年少言。汝宁不忆佛所制戒。当敬上座。汝所得板应以与我。尔时年少即便思惟。如来世尊实有斯语。诸有利乐应先上座。复作是念。我若以板用与上座。必没水中洄澓波浪。大海之难极为深广。我于今者命将不全。又我年少初始出家未得<a>道果</a>。以此为忧。我今舍身用济上座正是其时。作是念已。而说偈言</p>
<p>
	　　我为自全济为随佛语胜</p>
<p>
	　　无量功德聚名称遍十方</p>
<p>
	　　躯命极鄙贱云何违圣教</p>
<p>
	　　我今受佛戒至死必坚持</p>
<p>
	　　为顺佛语故奉板遗身命</p>
<p>
	　　若不为难事终不获难果</p>
<p>
	　　我若持此板必渡大海难</p>
<p>
	　　若不顺圣旨将没<a>生死</a>海</p>
<p>
	　　我今没水死虽死犹名胜</p>
<p>
	　　若舍佛所教失于人天利</p>
<p>
	　　及以大涅盘无上第一乐</p>
<p>
	　　说是偈已。即便舍板持与上座。既受板已。于时海神感其精诚。即接年少比丘置于岸上。海神合掌白比丘言。我今归依坚持戒者。汝今遭是危难之事能持佛戒。海神说偈。赞比丘曰</p>
<p>
	　　汝真是比丘实是苦<a>行者</a></p>
<p>
	　　号尔为沙门汝实称斯名</p>
<p>
	　　由汝德力故众伴及财宝</p>
<p>
	　　得免大艰难一切安隐出</p>
<p>
	　　汝言誓坚固敬顺佛所说</p>
<p>
	　　汝是大胜人能除众患难</p>
<p>
	　　我今当云何而不加拥护</p>
<p>
	　　见谛能持戒斯事未为难</p>
<p>
	　　凡夫不毁禁此乃名希有</p>
<p>
	　　比丘处安隐清净自谨慎</p>
<p>
	　　能不毁禁戒此亦未为难</p>
<p>
	　　未获于道迹处于大怖畏</p>
<p>
	　　舍己所爱命护持<a>佛教</a>戒</p>
<p>
	　　难为而能为此最为希有</p>
<p>
	　　（一三）</p>
<p>
	　　复次若不见道迹。虽复多闻不能得拔生死之苦。是故智者应求见谛。我昔曾闻。兄弟二人俱共出家。兄得<a>罗汉</a>。弟诵三藏。时彼罗汉语三藏言。汝可坐禅。三藏报曰。我当坐禅。罗汉比丘复语之言。汝宁不闻佛之所说。夫行道者如救头然。即说偈言</p>
<p>
	　　今日造此事未必到明旦</p>
<p>
	　　人命不可保宜速修善业</p>
<p>
	　　死大军来至无可求请处</p>
<p>
	　　若其命终时不知从何道</p>
<p>
	　　冥冥随业缘莫知路远近</p>
<p>
	　　命如风中灯不知灭时节</p>
<p>
	　　汝言明当作斯言甚虚妄</p>
<p>
	　　死虎极暴急都无有容纵</p>
<p>
	　　一旦卒来到不待至明日</p>
<p>
	　　死王多残害汝应生怖畏</p>
<p>
	　　当知身危脆命速难可保</p>
<p>
	　　应勤观内身舍弃多闻业</p>
<p>
	　　求离世解脱超拔生死根</p>
<p>
	　　死若卒至时悔热无所及</p>
<p>
	　　今若见道迹后无悔热患</p>
<p>
	　　佛法中坚实所谓得道迹</p>
<p>
	　　多闻业虚伪应舍莫爱吝</p>
<p>
	　　虽多闻博达不获道迹者</p>
<p>
	　　譬如盲执灯照彼自不睹</p>
<p>
	　　若欲求自利必须见道迹</p>
<p>
	　　处众师子吼言辞善巧妙</p>
<p>
	　　敷演诸<a>法相</a>分别释疑难</p>
<p>
	　　能令听法众皆发欢喜心</p>
<p>
	　　又使一切人悉得于调顺</p>
<p>
	　　虽有如是事临终心错乱</p>
<p>
	　　堕于恶道中智者所嗤笑</p>
<p>
	　　汝之所<a>说法</a>言词字句满</p>
<p>
	　　次第说因果美味悦心意</p>
<p>
	　　甜如<a>甘蔗</a>浆虽能作斯事</p>
<p>
	　　不能自调顺未断三恶趣</p>
<p>
	　　自求得解脱空用是事为</p>
<p>
	　　凡夫不可信宜速求见谛</p>
<p>
	　　汝有大名称咸云善说法</p>
<p>
	　　虽有空名誉于汝将何益</p>
<p>
	　　当观察内身嘿然修<a>禅定</a></p>
<p>
	　　昔来多闻者其数甚众多</p>
<p>
	　　无常所迁谢存者极鮮少</p>
<p>
	　　勤苦求名誉虽得复散失</p>
<p>
	　　佛说有为法一切悉无常</p>
<p>
	　　过去恒沙佛成就三达智</p>
<p>
	　　除灭于三障一念观三世</p>
<p>
	　　斯等诸世尊名闻满十方</p>
<p>
	　　今皆般涅盘名字亦随灭</p>
<p>
	　　是故汝今者应勤修精进</p>
<p>
	　　舍离于名称专求于解脱</p>
<p>
	　　三藏答言。正尔当作。未久之间身遇重病。恐命将终深生悔恨。而说偈言</p>
<p>
	　　怪哉我今日于佛圣法中</p>
<p>
	　　戒闻虽具足而不得见谛</p>
<p>
	　　我今若死者与狗亦无别</p>
<p>
	　　洄流没生死如彼陶家轮</p>
<p>
	　　我今可哀愍未得证道迹</p>
<p>
	　　师长垂慈矜劝我学禅思</p>
<p>
	　　我不奉法教都不习少分</p>
<p>
	　　是故于今者不得见<a>真谛</a></p>
<p>
	　　<a>我执</a>释迦文大明之法灯</p>
<p>
	　　而为无明首不能自照了</p>
<p>
	　　以不能照故永没生死苦</p>
<p>
	　　其诸同学闻其病患咸来瞻视。见其恐惧皆悉惊愕。各作是言。汝宁不闻佛之所说。多闻之人有智能力能知无常。是故汝今不应忧怖。时病比丘即便说偈答同学言</p>
<p>
	　　我先蒙教诲当习坐禅法</p>
<p>
	　　今日至明日窳惰自欺诳</p>
<p>
	　　令此一生中空过无所获</p>
<p>
	　　是身如聚沫我不深观察</p>
<p>
	　　横计为坚实不觉死卒至</p>
<p>
	　　专着多闻法生于最胜想</p>
<p>
	　　忽为死蟒吞悔恨无所及</p>
<p>
	　　如修多罗言应当习坐禅</p>
<p>
	　　专精莫懈倦灭结之所说</p>
<p>
	　　佛有如是教不能随顺行</p>
<p>
	　　悔热火所烧令我心燋恼</p>
<p>
	　　我今甚暗劣譬如婴愚者</p>
<p>
	　　于彼<a>六道</a>中不知趣何道</p>
<p>
	　　未知将来世得闻佛语不</p>
<p>
	　　周回三有中为遇何等人</p>
<p>
	　　亦不知未来为作何事业</p>
<p>
	　　或能丧本心兴起于三毒</p>
<p>
	　　不修诸善事但造于众恶</p>
<p>
	　　呜呼大苦哉我为自欺诳</p>
<p>
	　　已得离诸难应获出世道</p>
<p>
	　　云何为痴误放逸而自恣</p>
<p>
	　　时诸同学闻说偈已重安慰言。汝既多闻又坚持戒。宜应自宽何为忧怖乃至如是。病比丘言。我今病困。诸贤见舍必死无疑。涕泣流泪而白兄曰。愿少近我。由我愚惑。不奉兄教。今者病笃必就后世。愿兄垂愍当见拔济令离大苦。即说偈言</p>
<p>
	　　同处佛法中汝称沙门宝</p>
<p>
	　　数数教诫我愚劣不承顺</p>
<p>
	　　我以斯事故倍复生悔热</p>
<p>
	　　盛夏郁蒸气猛焰烧燋然</p>
<p>
	　　我之背恩教悔热复过彼</p>
<p>
	　　我今无所恃唯<a>当归</a>依汝</p>
<p>
	　　于后受身时观察莫忘我</p>
<p>
	　　令后值佛法复还得出家</p>
<p>
	　　不虚着法服愿心获道果</p>
<p>
	　　学问诸余业舍之不复为</p>
<p>
	　　专精求解脱更无余志求</p>
<p>
	　　假使将来世求于见谛者</p>
<p>
	　　皮肉及筋骨髓脉消干竭</p>
<p>
	　　身命趣<a>自在</a>终不舍解脱</p>
<p>
	　　又愿未来身常勤修善法</p>
<p>
	　　昼夜六时中精进初不废</p>
<p>
	　　时病比丘说是偈已。心怀惶悸。其兄见之生大忧愍。而作是言。善哉善哉。子今乃能深生悔恨发于誓愿。但先教汝不用我语。惊悔于后将何所及。而说偈言</p>
<p>
	　　疾病以困笃大命不云远</p>
<p>
	　　支节皆舒缓刀风解其形</p>
<p>
	　　汤药所不疗医师舍之去</p>
<p>
	　　左右咸称言怪哉决定死</p>
<p>
	　　诸亲妇女等对而悲啼哭</p>
<p>
	　　临终大恐怖惊畏苦难喻</p>
<p>
	　　设当平健时知死有斯苦</p>
<p>
	　　谁不发道意克获解脱果</p>
<p>
	　　盛年无患时<a>懈怠</a>不精进</p>
<p>
	　　但营众事务不修施戒禅</p>
<p>
	　　后遭重病疾诸根如火然</p>
<p>
	　　临为死所吞方悔求修善</p>
<p>
	　　彼病比丘即便命终还生人中。时阿罗汉以天眼观。知其生处数到其家。此儿渐大乳母抱持。将诣僧坊至罗汉所。捉儿不坚失手扑地。头打石上儿大瞋恚。舍身命终堕地狱中。时阿罗汉复以天眼而观察之。见在地狱生苦难处。即说偈言</p>
<p>
	　　呜呼大毁败生处难可救</p>
<p>
	　　佛力尚难拔况我能救济</p>
<p>
	　　系心慧无漏非苦所能修</p>
<p>
	　　地狱中苦恼无有暂乐心</p>
<p>
	　　尚无暂乐心云何得系念</p>
<p>
	　　以无系念故不得慧无漏</p>
<p>
	　　如是之难处云何可救拔</p>
<p>
	　　地狱受大苦不可以方喻</p>
<p>
	　　设复强为譬人中死为苦</p>
<p>
	　　少可得为喻彼苦恒过此</p>
<p>
	　　如火着干薪无有暂冷时</p>
<p>
	　　地狱苦亦尔无有暂憩息</p>
<p>
	　　地狱中阴身皆如融铁聚</p>
<p>
	　　热恼烧然苦不可得称计</p>
<p>
	　　宜应除懈怠昼夜不休息</p>
<p>
	　　勤修于正道必使尽苦际</p>
<p>
	　　是故先<a>修道</a>克获解脱果</p>
<p>
	　　然后以多闻而作妙璎珞</p>
<p>
	　　（一四）</p>
<p>
	　　复次见此事已应生惊悟。尊豪荣位无得常者。我昔曾闻。栴檀罽尼咤王。将欲往诣罽尼咤城。于其中路见五百乞儿。同声乞丐言施如我。王闻是语便生悟解。即作是念。彼觉寤我。我于往日曾更贫苦。今若不施后亦如彼。即说偈言</p>
<p>
	　　由其先世时多饶钱财宝</p>
<p>
	　　说言无可施今获斯贫贱</p>
<p>
	　　设我今言无后亦同于彼</p>
<p>
	　　时有辅相名曰天法。下马合掌而白王言。此诸乞儿咸言如我。王答臣言。我闻其语。然我所解与汝有异。汝之所解谓为乞索钱财杂物。我所解者当为汝说。汝今善听。即说偈言</p>
<p>
	　　此诸乞儿等故来觉寤我</p>
<p>
	　　以斯贫贱形示我令得见</p>
<p>
	　　自言受此身悭不惠施故</p>
<p>
	　　放逸所欺诳受是苦恼形</p>
<p>
	　　愚劣诸乞儿示我如此义</p>
<p>
	　　自言曾为王犹如星中月</p>
<p>
	　　宝盖覆顶上左右众妓直</p>
<p>
	　　侍从悉庄严闻者皆避路</p>
<p>
	　　虽有如此等种种众妙事</p>
<p>
	　　由不布施故今受贫贱苦</p>
<p>
	　　福乐迷汝心不觉后有苦</p>
<p>
	　　人帝应当知我今甚毒苦</p>
<p>
	　　宜当修布施莫使后如我</p>
<p>
	　　辅相天法闻是偈已。深生欢喜。合掌白王。如佛言曰。见他受苦当自观察。王于今者实合佛意。见彼乞儿则能觉寤。善哉大王。意细乃尔。能觉是事。善解分别佛所说义。大王称实能持大地。真是地主不虚妄也。所以者何。能善分别佛法深义。聪慧明达。是故称王为大地主。即说偈言</p>
<p>
	　　地主常应尔此意为无上</p>
<p>
	　　此意难可恒能自利亦难</p>
<p>
	　　人身极难得信心亦难生</p>
<p>
	　　财宝难可足<a>福田</a>复难遇</p>
<p>
	　　如是一一事极难得聚会</p>
<p>
	　　譬如大海中盲龟值浮孔</p>
<p>
	　　如斯之难事大王尽具有</p>
<p>
	　　是故于今者不应恣心意</p>
<p>
	　　人身如电光暂发不久停</p>
<p>
	　　虽复得人身危脆不可保</p>
<p>
	　　临终两肩垂诸节皆舒缓</p>
<p>
	　　虽有四威仪进止不自由</p>
<p>
	　　眼目已上眄将为死毒中</p>
<p>
	　　亲属在其侧睹之咸悲泣</p>
<p>
	　　以手触其身安慰言勿惧</p>
<p>
	　　既见亲慰喻益更增悲感</p>
<p>
	　　决定知已去涉于死长途</p>
<p>
	　　虽有众财物不可为资粮</p>
<p>
	　　诸脉断绝时颜色皆变异</p>
<p>
	　　命来催促已如油尽灯灭</p>
<p>
	　　当于如斯时谁能修布施</p>
<p>
	　　持戒及忍辱精进禅智等</p>
<p>
	　　如斯时未至宜应勤用心</p>
<p>
	　　（一五）</p>
<p>
	　　复次若命终时欲赍财宝至于后世。无有是处。唯除布施作诸功德。若惧后世得贫穷者。应修惠施。我昔曾闻。有一国王名曰难陀。是时此王聚积珍宝规至后世。嘿自思惟。我今当集一国珍宝使外无余。贪聚财故以自己女置淫女楼上。敕侍人言。若有人赍宝来求女者。其人并宝将至我边。如是集敛一国钱宝。悉皆荡尽聚于王库。时有寡妇唯有一子心甚敬爱。而其此子见于王女仪容瓖玮姿貌非凡。心甚耽着。家无财物。无以自通。遂至结病。身体羸瘦气息微惙。母问子言何患乃尔。子具以状启白于母。我若不得与彼交往。定死不疑。母语子言。国内所有一切钱宝尽无遗余。何处得宝。复更思惟。汝父死时。口中有一金钱。汝若发塜可得彼钱。以用自通。即随母言。往发父塜开口取钱。既得钱已至王女边。尔时王女遣送此人并所与钱以示于王。王见之已语此人言。国内金宝一切荡尽除我库中。汝于何处得是钱来。汝于今者必得伏藏。种种拷楚征得钱处。此人白王。我实不得地中伏藏。我母示我。亡父死时置钱口中。我发塜取故得是钱。时王遣人往捡虚实。使人既到果见死父口中钱处。然后方信。王闻是已而自思忖。我先聚集一切宝物。望持此宝至于后世。彼父一钱尚不能得赍持而去。况复多也。即说偈言</p>
<p>
	　　我先勤聚集一切众珍宝</p>
<p>
	　　望赍诸钱物随己至后世</p>
<p>
	　　今观发塜者还夺金钱取</p>
<p>
	　　一钱尚不随况复多珍宝</p>
<p>
	　　复作是思惟当设何方便</p>
<p>
	　　得使诸珍宝随我至后世</p>
<p>
	　　昔者顶生王将从诸军众</p>
<p>
	　　并象马七宝悉到于天上</p>
<p>
	　　罗摩造草桥得至楞伽城</p>
<p>
	　　吾今欲升天无有诸梯蹬</p>
<p>
	　　欲诣楞伽城又复无津梁</p>
<p>
	　　我今无方计持宝至后世</p>
<p>
	　　时有辅相聪慧知机。已知王意而作是言。王所说者正是其理。若受后身必须财宝。然今珍宝及以象马。不可赍持至于后世。何以故。王今此身尚自不能至于后世。况复财宝象马者乎。当设何方令此珍宝得至后身。唯有施与沙门<a>婆罗门</a>贫穷乞儿。福报资人必至后世。即说偈言</p>
<p>
	　　庄严面目者临水见胜好</p>
<p>
	　　好丑随其面影悉现水中</p>
<p>
	　　庄严则影好垢秽则影丑</p>
<p>
	　　今身如面貌后受形如影</p>
<p>
	　　庄严形戒慧后得可爱果</p>
<p>
	　　若作恶行者后受报甚苦</p>
<p>
	　　信心以财物供养父母师</p>
<p>
	　　沙门婆罗门贫穷困厄者</p>
<p>
	　　即是后有水于中见面像</p>
<p>
	　　施戒慧业影亦复彼中现</p>
<p>
	　　王有众营从宫人诸婇女</p>
<p>
	　　臣佐及吏民音乐等倡妓</p>
<p>
	　　如其命终时悲恋送塜间</p>
<p>
	　　到已便还家无一随从者</p>
<p>
	　　后宫侍直等库藏众珍宝</p>
<p>
	　　象马宝辇舆一切娱乐具</p>
<p>
	　　国邑诸人民苑园游戏处</p>
<p>
	　　悉舍而独逝亦无随去者</p>
<p>
	　　唯有<a>善恶</a>业随逐终不放</p>
<p>
	　　若人临终喘气粗出。喉舌干燋不能下水言语不了。瞻视不端筋脉断绝。刀风解形支节舒缓。机关止废不能动转。举体酸痛如被针刺。命尽终时见大黑暗如坠深坑。独游旷野无有党侣。唯有修福为作亲伴而拥护之。若为后世宜速修福。即说偈言</p>
<p>
	　　若人命终时独往无伴党</p>
<p>
	　　毕定当舍离所爱诸亲友</p>
<p>
	　　独游黑暗中可畏恐怖处</p>
<p>
	　　亲爱皆别离孤茕无徒伴</p>
<p>
	　　是故应庄严善法之资粮</p>
<p>
	　　为满此义故。婆罗留支以六偈赞王。即说偈言</p>
<p>
	　　虽有诸珍宝积聚如雪山</p>
<p>
	　　象马众宝车谋臣及咒术</p>
<p>
	　　专念死时至不可以救免</p>
<p>
	　　宜修诸善业为己得利乐</p>
<p>
	　　目如青莲者应勤行戒施</p>
<p>
	　　死为大恐畏闻者皆恐惧</p>
<p>
	　　一切诸<a>世间</a>无不终没者</p>
<p>
	　　以是故大王宜应观死苦</p>
<p>
	　　目如青莲者应当修善业</p>
<p>
	　　为己得利乐宜勤行戒施</p>
<p>
	　　人命寿终时财宝不随逐</p>
<p>
	　　壮色及盛年终不还重至</p>
<p>
	　　目如青莲者应当修善业</p>
<p>
	　　为己得利乐宜勤行戒施</p>
<p>
	　　弥力那侯沙耶耶帝大王</p>
<p>
	　　及屯豆摩罗娑加跌利不</p>
<p>
	　　翘离奢势夫逾越频世波</p>
<p>
	　　如是人中上众胜大王等</p>
<p>
	　　军众及群宫悉皆灭没去</p>
<p>
	　　欣戚相续生意念次第起</p>
<p>
	　　目如青莲者应当修善业</p>
<p>
	　　使己受快乐宜勤行戒施</p>
<p>
	　　财宝及荣贵此事难可遇</p>
<p>
	　　福禄非恒有身力有增损</p>
<p>
	　　一切无定相地主亦非常</p>
<p>
	　　如此最难事今悉具足得</p>
<p>
	　　目如青莲者应具修诸善</p>
<p>
	　　使己受快乐宜勤修戒施</p>
<p>
	　　劲勇有力者能越渡大海</p>
<p>
	　　专念健丈夫能<a>超度</a>诸山</p>
<p>
	　　设作如斯事未足名为难</p>
<p>
	　　能利益后世是事乃为难</p>
<p>
	　　（一六）</p>
<p>
	　　复次此身不坚。是故智者应当分别供养尊长。是则名为以不坚法易坚固法。我昔曾闻。牟尼种中有王名曰阿育。信乐三宝。若于静处见<a>佛弟子</a>。不问长幼必为下马接足而礼。尔时彼王有一大臣。号名耶赊。邪见不信。见王礼敬诸比丘等。深生谤毁。而白王言。此诸沙门皆是杂种而得出家。非诸剎利及婆罗门。亦杂毗舍首陀罗等。又诸皮作及能织者。巧作砖瓦剃须发师。亦有下贱旃陀罗等。大王何故而为作礼。王闻是语默然不报。别于后时集诸大臣。敕诸人言。我于今者须种种头不听杀害。仰汝等辈得自死者。即语诸臣。汝今某甲仰得是头。复告某甲仰得彼头。如是展转遍敕诸臣。仰得异头不听共同。别告耶赊。今又仰汝取自死人头。各各皆使于市中卖。如是头等余头皆售。唯有人头。见者恶贱。远避而去无肯买者。众人见之咸皆骂辱而语之言。汝非旃陀罗夜叉罗剎。云何乃捉死人头行。被骂辱已还诣王边。而白王言。我卖人头不能令售返被呵骂。王复语言。若不得价但当虚与。时彼耶赊寻奉王教。入市唱告欲虚与人。市人见已复加骂辱无肯取者。耶赊惭愧还至王所。向王合掌。而说偈言</p>
<p>
	　　牛驴及象马猪羊诸畜头</p>
<p>
	　　一切悉获价竞共诤买取</p>
<p>
	　　诸头尽有用唯人头秽恶</p>
<p>
	　　无有一可用虚与不肯取</p>
<p>
	　　而返被呵骂况复有买者</p>
<p>
	　　王问耶赊。汝卖人头何故不售。耶赊白王。人所恶贱无肯买者。王复问言。唯此一头为可憎恶。一切人头悉可恶乎。耶赊答王。一切人头悉可恶贱非独此一。王复问言如是我头亦复如是为人恶耶。耶赊闻已惧不敢对默然而住。王复语言。我于今者施汝<a>无畏</a>。以实而说。我今此头亦可恶耶。耶赊对曰。王头亦尔。王复语言。为审尔不。耶赊复言。审尔大王。王告耶赊。若此人头贵贱等同皆可恶者。汝今云何自恃豪贵种姓色智以自矜高。而欲遮我礼敬沙门诸释种子。即说偈言</p>
<p>
	　　唯有此人头见者咸讥呵</p>
<p>
	　　卖之无所直虚与恶不近</p>
<p>
	　　遥见皆生瞋言不祥鄙恶</p>
<p>
	　　此头脓血污鄙贱甚可恶</p>
<p>
	　　以斯下贱头贸易功德首</p>
<p>
	　　虽向彼屈申毫厘无损减</p>
<p>
	　　王告耶赊言汝虽见比丘</p>
<p>
	　　杂种而卑贱不能睹其内</p>
<p>
	　　真实有<a>道德</a>汝愚痴邪见</p>
<p>
	　　迷惑错乱心计己婆罗门</p>
<p>
	　　独有解脱分自余诸种姓</p>
<p>
	　　无得解脱者若欲为<a>婚姻</a></p>
<p>
	　　当求于种族若求善法者</p>
<p>
	　　安用种族为若其求法者</p>
<p>
	　　不应观种姓虽生上族中</p>
<p>
	　　造作极恶行众人皆呵责</p>
<p>
	　　是则名下贱种族虽卑微</p>
<p>
	　　内有实道行为人所尊奉</p>
<p>
	　　是则名尊贵<a>德行</a>既充满</p>
<p>
	　　云何不礼敬心恶使形贱</p>
<p>
	　　意善令身贵沙门修诸善</p>
<p>
	　　信戒施闻具是故可尊尚</p>
<p>
	　　宜应深恭敬造作恶行者</p>
<p>
	　　汝今宁不闻释种具大悲</p>
<p>
	　　牛王正道者所说之法耶</p>
<p>
	　　以三危脆法贸易三坚法</p>
<p>
	　　佛无有异语故我不敢违</p>
<p>
	　　若违世尊教不名为亲善</p>
<p>
	　　譬如压甘蔗取汁弃其滓</p>
<p>
	　　人身亦如是为死之所压</p>
<p>
	　　尸骸委在地不能复进止</p>
<p>
	　　供敬修诸善是故应当知</p>
<p>
	　　以此败坏身贸易坚牢法</p>
<p>
	　　犹如火烧舍智者出财物</p>
<p>
	　　如水没伏藏亦应速出宝</p>
<p>
	　　此身终败坏宜贸易坚法</p>
<p>
	　　愚人不分别坚与不坚法</p>
<p>
	　　死军卒来至如入摩竭口</p>
<p>
	　　当于如是时惊恐大怖畏</p>
<p>
	　　如酪取生酥及以于醍醐</p>
<p>
	　　取已酪瓶破不生大苦恼</p>
<p>
	　　此身亦如是取其坚实善</p>
<p>
	　　于后命尽时终不生悔恨</p>
<p>
	　　不修诸善行憍慢而纵逸</p>
<p>
	　　死法卒来至破身之瓶器</p>
<p>
	　　其心极燋热犹为火所烧</p>
<p>
	　　忧结喻如火酪瓶喻如身</p>
<p>
	　　汝不应遮我修善取坚法</p>
<p>
	　　愚痴黑暗者自言我尊贵</p>
<p>
	　　我执十力尊言说之灯炬</p>
<p>
	　　照察己身中贵贱无差别</p>
<p>
	　　皮肉筋骨等三十六种物</p>
<p>
	　　贵贱悉同等有何差别相</p>
<p>
	　　名衣及上服众具有别异</p>
<p>
	　　智者宜勤身作恭敬<a>礼拜</a></p>
<p>
	　　役使行诸善是名取坚法</p>
<p>
	　　何故说斯者此身如电遄</p>
<p>
	　　泡沫及沙聚<a>芭蕉</a>无坚实</p>
<p>
	　　如此危脆身修善百劫住</p>
<p>
	　　坚于须弥山及以于大地</p>
<p>
	　　智者应如是贸易坚实法</p>
		

	
	

		</div></div><hr><script charset='utf-8' src='../../js/footer.js'></script></body></html>