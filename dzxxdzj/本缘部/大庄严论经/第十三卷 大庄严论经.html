<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十三卷 大庄严论经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十三卷 大庄严论经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十三卷 大庄严论经</strong></p>
<p>
	　　<a>马鸣菩萨</a>造</p>
<p>
	　　后秦龟兹<a>三藏</a>鸠摩罗什译</p>
<p>
	　　（六六）</p>
<p>
	　　复次供养佛塔功德甚大。是故应当勤心供养。我昔曾闻。波斯匿王往诣佛所顶<a>礼佛</a>足。闻有异香殊于天香。以闻此香四向顾视莫知所在。即白<a>世尊</a>。为谁香耶。佛告王曰。汝今欲知此香处耶。王即白言。唯然欲闻。尔时世尊以手指地。即有骨现。如赤栴檀长于五丈。如来语王。所闻香者从此骨出。时波斯匿王即白佛言。以何因缘有此骨香。佛告王曰。宜善谛听。佛言。过去有佛号迦叶。彼佛世尊<a>化缘</a>已讫入于<a>涅盘</a>。尔时彼王名曰伽翅。取<a>佛舍利</a>造七宝塔。高广二由旬。又敕国内。诸有花者不听余用。尽皆持往供养彼塔。时彼国中有长者子与淫女通。专念欲事情不能离。一切诸花尽在佛塔。为欲所盲。即入<a>迦叶佛</a>塔盗取一花持与淫女。时长者子知佛功德。为欲所狂造此非法。即生悔恨淫欲情息。既至明日生于厌恶。作是念言。我为不善盗取佛花与彼淫女。实时悔热身遍生疮。初如芥子。后转增长无有空处。即说偈言</p>
<p>
	　　我今作不善违犯诸<a>佛教</a></p>
<p>
	　　舍离于惭愧是则无敬心</p>
<p>
	　　违于善逝语非是<a>佛弟子</a></p>
<p>
	　　一切诸人民不敢违王教</p>
<p>
	　　然我独毁犯国制及信法</p>
<p>
	　　我今无羞耻实同彼禽兽</p>
<p>
	　　<a>福田</a>中最胜不过世尊塔</p>
<p>
	　　然我愚痴故盗花为鄙事</p>
<p>
	　　云何此手臂实时不堕落</p>
<p>
	　　又复此大地云何不陷没</p>
<p>
	　　而能载于我怪哉欲所烧</p>
<p>
	　　焚灭诸善行为欲所迷惑</p>
<p>
	　　入于暗薮中为结贼所劫</p>
<p>
	　　今我为欲使不观其果报</p>
<p>
	　　盗花以自严久受<a>地狱</a>苦</p>
<p>
	　　倍生悔恨心其身转燋然</p>
<p>
	　　尔时彼人身所生疮寻即坏破甚为臭秽。是时彼人父母兄弟皆来瞻视。即与冷药疗治其病。病更增剧。复命良医而重诊之。云。须牛头栴檀用涂身体。尔乃可愈。时彼父母即以贵价买牛头栴檀用涂子身。遂增无除。尔时彼人涕泣惊惧。白父母言。徒作勤苦。然子此病从心而起。非是身患。父告子言。云何心病。子即用偈以答父言</p>
<p>
	　　鄙[亵-〦+卄]成可耻不宜向父说</p>
<p>
	　　然今病所困是以离惭愧</p>
<p>
	　　盗取尊塔花持用与淫女</p>
<p>
	　　已作斯恶事后还得悔心</p>
<p>
	　　昼则欲日炙夜即得悟心</p>
<p>
	　　若蒙悔过者喻如冷水浇</p>
<p>
	　　我今身心热后受地狱苦</p>
<p>
	　　犹如腐朽树火从其内然</p>
<p>
	　　我今亦如是心火从内发</p>
<p>
	　　冷水优尸罗青莲真珠贯</p>
<p>
	　　瞿麦摩罗等及与诸栴檀</p>
<p>
	　　若用如是等涂于外身体</p>
<p>
	　　终不能得差忧热从内起</p>
<p>
	　　应当用涂心涂身将何益</p>
<p>
	　　将我诣塔中为我设供养</p>
<p>
	　　此病必除愈父母及兄弟</p>
<p>
	　　即共举其床往诣佛塔所</p>
<p>
	　　身体转增热气息垂欲绝</p>
<p>
	　　尔时父母兄弟诸亲举床到已。彼人专念迦叶如来三藐三菩提。涕泣盈目。以己所持栴檀之香。悲哀向塔。而说偈言</p>
<p>
	　　大悲救苦厄常说众善事</p>
<p>
	　　我为欲迷惑盲冥无所见</p>
<p>
	　　我于真济所造作诸过恶</p>
<p>
	　　塔如须弥山我痴故毁犯</p>
<p>
	　　现得恶名称后生堕恶道</p>
<p>
	　　不观佛功德今受此恶报</p>
<p>
	　　即以得现果后必受热恼</p>
<p>
	　　明者以慧眼离苦除诸欲</p>
<p>
	　　我今怀忧愁诚心归命佛</p>
<p>
	　　诸所造过患愿当拔济我</p>
<p>
	　　如人跌倾倒依地而得起</p>
<p>
	　　尔时父母及诸眷属赞言。善哉善哉。汝今乃能作是赞叹。唯佛世尊能除汝病即说偈言</p>
<p>
	　　汝今于佛所应生信解心</p>
<p>
	　　唯佛大功德乃能拔济汝</p>
<p>
	　　譬如入大海船破失财宝</p>
<p>
	　　身既不沉没复还获财利</p>
<p>
	　　时长者子诸亲既睹身疮坏烂臭秽。厌恶<a>生死</a>。即以华香涂香末香用供养迦叶佛塔。复以牛头栴檀以画佛身。身疮渐差发<a>欢喜</a>心。热患尽愈。尔时长者子以得现报。生欢喜心知其罪灭。即说偈言</p>
<p>
	　　如来一切智<a>解脱</a>诸结使</p>
<p>
	　　迦叶三<a>佛陀</a>能济诸众生</p>
<p>
	　　佛是众生父为于诸世界</p>
<p>
	　　而作不请友唯有佛世尊</p>
<p>
	　　能有此悲心我今于佛所</p>
<p>
	　　造作大过恶愿听我忏悔</p>
<p>
	　　内心发誓愿唯垂听我说</p>
<p>
	　　为欲所逼迫失意作诸恶</p>
<p>
	　　使我离爱欲及以结使怨</p>
<p>
	　　诸根不调顺犹如[怡-台+龙]戾马</p>
<p>
	　　愿莫造恶行常获寂灭迹</p>
<p>
	　　以牛头栴檀供养于佛塔</p>
<p>
	　　身常得此香莫堕诸恶趣</p>
<p>
	　　彼长者子于后命终生于天上。或处人中身常有香。身体支节皆有相好。父母立字号曰香身。尔时香身厌恶阴界。求索<a>出家</a>得辟支佛道。此骨是辟支佛骨所出之香。是故众人应供养塔获大功德。</p>
<p>
	　　（六七）</p>
<p>
	　　复次先有善根应得解脱。由不闻法因缘等故还堕地狱。是故应当至心听法。我昔曾闻。富罗那<a>弟子</a>尸利鞠多者。是树提伽姐夫。时树提伽父先是尼干陀弟子。一切众生教<a>法相</a>习而树提伽蒙佛恩化。其父亦信为佛弟子。更不谘禀六师之徒。时树提伽为欲化彼姐夫尸利鞠多故。数数到边。而语之言。佛婆伽婆是一切智。彼姊夫言。富罗那者亦是一切智。诤一切智故遂共议论。树提伽语尸利鞠多言。我今当示汝一切智。汝富罗那者非一切智。以少智相诳惑世人。称己有智实非一切智。但以相貌有所忖度。正可能知小小事耳。何由得名一切种智。即说偈言</p>
<p>
	　　犹如生盲者水精以为眼</p>
<p>
	　　诳惑小儿等自称我有目</p>
<p>
	　　彼先自无目今称我有目</p>
<p>
	　　此语不可信正可诳痴者</p>
<p>
	　　能解因相论方便诈自显</p>
<p>
	　　以此相貌故诳惑于众人</p>
<p>
	　　相貌近是事竟何所知晓</p>
<p>
	　　尸利鞠多语树提伽言。汝为瞿昙幻术所惑。富兰那者是一切智。汝今不识便生诽谤。富罗那行住坐卧三世之事尽能明了。树提伽言。我今示汝富兰那非一切智事。即请富罗那将向其家。时富兰那作是念。树提伽者。其父昔日是我弟子。往事瞿昙。知彼过患。还来归我。是我福德。作是念已许受其请。于其后日富兰那将诸徒众数百千人。又有五百弟子以自围绕。诣树提伽家。既至其家。时富兰那微笑。尸利鞠多问富兰那言。婆伽婆何故微笑。富兰那言。我遥见彼那摩陀河岸。有一猕猴堕于水中。是故笑耳。尸利鞠多复白之言。婆伽婆天眼清净。在此城内遥见千里外那摩陀河上猕猴堕水。时彼外道将诸弟子。入树提伽家实时就坐。众既定已。时树提伽以饭覆羹上授与富兰那。富兰那言。此饭无羹云何可食。树提伽即搅羹饭语尸利鞠多言。今汝师者尚不能见钵中饭下有羹。何能远知千里外猕猴堕于河耶。事验可知非一切智。但贪名闻为利养故。众生可愍。自既诳惑。复以教人。即说偈言</p>
<p>
	　　汝师富兰那颠惑邪倒见</p>
<p>
	　　失于智能灯住无明暗中</p>
<p>
	　　迷谬自相爱愚者还相重</p>
<p>
	　　释种中最胜具相三十二</p>
<p>
	　　唯此一切智更无第一者</p>
<p>
	　　时富兰那以惭愧故。食不自饱。低头而去。时尸利鞠多愁惨不乐。既为师徒。虽有短陋犹欲使胜尸利鞠多。诣富兰那所而语之言。莫用愁恼。树提伽今者毁辱婆伽婆。犹得还家未足为耻。我若请彼树提伽师。来至家者。正可得入终不得出。作是语已。便诣祇桓往请世尊。心实谄曲诈设恭敬。叉手合掌向于世尊。而说偈言</p>
<p>
	　　我明设微供愿屈临我家</p>
<p>
	　　<a>三界</a>中胜器愿不见放舍</p>
<p>
	　　尔时世尊知尸利鞠多心怀谄曲外诈恭敬。即说偈言</p>
<p>
	　　心怀于二计外现亲软善</p>
<p>
	　　犹如有鱼处水必有回动</p>
<p>
	　　譬如作璎珞内铜外涂金</p>
<p>
	　　智者观察已即知非真金</p>
<p>
	　　心有所怀侠外色必有异</p>
<p>
	　　<a>无心</a>尚可知况复有心者</p>
<p>
	　　纯金色相好睹者即知真</p>
<p>
	　　若以金涂铜善别知非实</p>
<p>
	　　尔时世尊深知尸利鞠多心怀诈伪。如来世尊大悲怜愍。又复观其供养善根垂熟。世尊寻即默受其请</p>
<p>
	　　时尸利鞠多作是念。若是一切智者。云何不知我心。便受我请。即说偈言</p>
<p>
	　　何有一切智而不修苦行</p>
<p>
	　　乐着于乐事不能知我心</p>
<p>
	　　何名一切智呜呼世愚者</p>
<p>
	　　不知其过短便生功德相</p>
<p>
	　　实无有智能横赞叹其德</p>
<p>
	　　惑着相好扇称誉遍世界</p>
<p>
	　　时尸利鞠多说是偈已。即还其家。施设供具。于饭食中尽着毒药。于中门内作大深坑。满中盛伽陀罗炭使无烟焰。又以灰土用覆其上。上又覆草。时妇问夫。造何等事劬劳乃尔。其夫答曰。今我所为欲害怨家。其妇问言。谁是怨家。尸利鞠多即说偈言</p>
<p>
	　　好乐着诸乐怖畏苦恼事</p>
<p>
	　　不修诸苦行欲求于解脱</p>
<p>
	　　喜乐甘肴膳又勇行辩说</p>
<p>
	　　释中种族子此是我大怨</p>
<p>
	　　时尸利鞠多妇叉手白其夫言。可舍忿心。我昔曾于弟舍见佛如此大丈夫。何故生怨。即说偈言</p>
<p>
	　　彼牟尼能忍断除嫌恨相</p>
<p>
	　　又灭慢贡高舍离于斗诤</p>
<p>
	　　于彼生怨者谁应可为亲</p>
<p>
	　　观彼大人相无有瞋害心</p>
<p>
	　　常出柔软音先言善慰问</p>
<p>
	　　其鼻圆且直无有诸洼曲</p>
<p>
	　　直视不回顾亦不左右眄</p>
<p>
	　　言又不粗犷恶口而两舌</p>
<p>
	　　和颜无瞋色亦复不暴恶</p>
<p>
	　　言无所伤触亦不使忧恼</p>
<p>
	　　云何横于彼生于瞋毒相</p>
<p>
	　　面如秋满月目如青莲敷</p>
<p>
	　　行如师子王垂臂过于膝</p>
<p>
	　　身如真金山汝值如是怨</p>
<p>
	　　恶道悉空虚若无此怨者</p>
<p>
	　　<a>世间</a>极大苦三恶道充满</p>
<p>
	　　尸利鞠多作是思惟。彼亲弟故心生己党。今当守护。若不尔者。或泄我言以告傍人。作是念已即闭其妇在深室中。实时遣人唤诸尼揵。汝今可来为汝除怨。我以施设火坑毒饭。此诸尼揵五热炙身。咸皆燋黑犹如灰炭。自相招集即共往诣尸利鞠多所止之处。尸利鞠多庄严舍宅白净鲜洁。如贵咤迦树。诸尼揵等既至其家在其楼上。犹如乌群。亦如俱翅罗鸟黑蜂围繞在贵咤迦树踊跃欢喜。诸尼揵子亦复如是。而作是言。我今当观瞿昙<a>沙门</a>正尔燋然。若火烧不燋毒饭足害。毕定当死。作是语已欢喜微笑。时尸利鞠多即遣一人。往诣佛所白佛言。时到饭食已办。自上高楼与富兰那共议此事时。尸利鞠多所住宅神。愁忧啼泣而作是言。如来世雄三界之尊。佛婆伽婆。云何恶心乃欲毁害。我于今者都无活路。所以者何。如来世尊三界无上。在此灭没。恶名流布遍满世间。一切诸神咸嗤笑我。此是恶人我当云何而得活耶。如来昔日为<a>菩萨</a>时。不惜财物身体手足。为怜愍故作如斯事。况于今日而当爱身。云何欲于如斯人边起恶逆心。是故我当必定舍命。又佛世尊于现在世为众生故六年苦行。日食一麻一米。身体羸瘠骨肉干竭。即说偈言</p>
<p>
	　　如来行苦行六年自干燋</p>
<p>
	　　作是难苦业为诸众生故</p>
<p>
	　　如斯悲愍者云何欲加害</p>
<p>
	　　彼所遣人到竹林中白言。世尊。餐具已办宜知是时。尔时世尊大悲熏心。为欲利益诸众生故。挥手而言。咄哉凡愚。汝于今者应见<a>真谛</a>。于过去世供养诸佛。有解脱缘善根已熟。云何乃遣如此使人作颠倒事。火坑毒饭以待于我。云何作是极恶之事。而来见唤。此所为事甚为非理。即说偈言</p>
<p>
	　　我于昔日时六年行苦行</p>
<p>
	　　为诸众生故作此诸难事</p>
<p>
	　　众生今云何反欲见毁害</p>
<p>
	　　咄哉极愚痴盲无慧目者</p>
<p>
	　　作是非<a>法事</a>横欲加恼害</p>
<p>
	　　我念诸众生过于慈父母</p>
<p>
	　　云何于我所而生残害心</p>
<p>
	　　今日时以到诸佛之常法</p>
<p>
	　　为众生真济如医欲救病</p>
<p>
	　　种种加毁骂犹故生忍心</p>
<p>
	　　我今亦如医往诣于彼家</p>
<p>
	　　何故而往彼大悲之所逼</p>
<p>
	　　如人得鬼病心意不<a>自在</a></p>
<p>
	　　加毁骂咒师为治鬼病故</p>
<p>
	　　亦不责病者今此诸众生</p>
<p>
	　　烦恼鬼在心愚痴不分别</p>
<p>
	　　横欲加毁害我今亦如是</p>
<p>
	　　但除烦恼鬼不应责彼人</p>
<p>
	　　尔时世尊从坐而起。外现不悦。复说偈言</p>
<p>
	　　阿难持衣来罗睺罗取钵</p>
<p>
	　　难陀汝亦去速疾唤<a>比丘</a></p>
<p>
	　　不得复停止宜应速疾往</p>
<p>
	　　彼尸利鞠多今急待<a>教化</a></p>
<p>
	　　我住毒蛇身为度众生故</p>
<p>
	　　我今畜是怨为益彼众生</p>
<p>
	　　尔时如来出林树间。犹如云散日从中出。时彼林神以天眼见尸利鞠多舍内所设火坑毒饭。啼泣堕泪。敬爱佛故顶礼佛足。瞻仰尊颜。而说偈言</p>
<p>
	　　彼意怀残恶无有利益心</p>
<p>
	　　愿佛不须往回还向竹林</p>
<p>
	　　世尊甚难值旷劫时一遇</p>
<p>
	　　佛虽不爱身为度众生故</p>
<p>
	　　如斯胜妙身应当勤拥护</p>
<p>
	　　未得济度者宜应令得度</p>
<p>
	　　畏者施<a>无畏</a>疲者得止息</p>
<p>
	　　令无归依者得有归依处</p>
<p>
	　　略说而言之有无量利益</p>
<p>
	　　唯愿佛世尊莫往诣其家</p>
<p>
	　　为天阿修罗而作归依处</p>
<p>
	　　尔时世尊知而故问。问彼天神曰。为何事故不应往诣尸利鞠多所止之处。时有一天。而说偈言</p>
<p>
	　　尸利鞠多舍作大深火坑</p>
<p>
	　　炽焰满其中诈伪覆其上</p>
<p>
	　　佛复说偈言</p>
<p>
	　　贪欲愚痴火极为难除灭</p>
<p>
	　　我以智水浇消灭无遗余</p>
<p>
	　　况复世间火何能为我害</p>
<p>
	　　地狱之猛火炽然满世界</p>
<p>
	　　七日焚天地世间皆融消</p>
<p>
	　　如此之猛火莫能为我害</p>
<p>
	　　尸利鞠多火何能见伤毁</p>
<p>
	　　复有一天作如是言。若火不能烧如来者。设食毒饭复当云何。今尸利鞠多为邪见毒染污其心。以此毒害恶逆之心。以毒和饭欲相伤毁。复怀谄伪现柔软相来请世尊。而其内心实怀恶逆。唯愿世尊不须往彼。佛告天曰。我以慈悲阿伽陀药用涂身心。贪爱之毒最难消除。我于久远已拔其本。况世间毒而能中我。汝莫忧愁。尔时如来从竹林出往到城门。时彼林神见佛直进。而作是言。如来世尊将不还返于此竹林。佛今向彼解脱之方。譬如日出必向西方目视不舍。恐于后时更不见佛。火若不烧定为毒饭之所伤害。以诸因缘难可复见。有福德人乃能得见。摧他论者于大众中作师子吼。有福之人乃能更闻。有福利者得接足礼。尔时世尊如行宝楼诸根寂定。诸比丘等悉皆随从。犹如明月众星围繞。往尸利鞠多家。时尸利鞠多宅神举声欲哭。咄哉怪哉。佛来到此。今此尸利鞠多乃作火坑毒饭欲以害佛。尔时宅神礼佛足已。而说偈言</p>
<p>
	　　我未睹佛时愿大悲至家</p>
<p>
	　　见佛到家已心中不喜乐</p>
<p>
	　　所以不喜者以有非法故</p>
<p>
	　　相好庄严身瞻仰无厌足</p>
<p>
	　　如此大人者今当作灰聚</p>
<p>
	　　我忆是事故身体欲渗没</p>
<p>
	　　谁见如此事而当不苦恼</p>
<p>
	　　假使极恶猛愚痴残害人</p>
<p>
	　　设见如来身不忍生恶念</p>
<p>
	　　况复欲加害月入罗睺口</p>
<p>
	　　世人皆忿恼善哉还归去</p>
<p>
	　　火坑深七仞满中盛炽火</p>
<p>
	　　愿莫入此处自护及护我</p>
<p>
	　　并护彼主人及余一切众</p>
<p>
	　　尔时世尊告宅神言。刀毒水火不害慈心。即说偈言</p>
<p>
	　　我护诸众生犹如一子想</p>
<p>
	　　假使欲害我我亦生慈心</p>
<p>
	　　烦恼火炽盛拥护令免恶</p>
<p>
	　　以是因缘故谁火能烧我</p>
<p>
	　　佛告宅神。汝今应当舍于怖畏。我今师子吼除障外道。如罗睺罗吞食日月。我今决定不为尸利鞠多之所患害。若不能除云何乃能降伏魔耶。安慰宅神即入其舍。时外道等见佛入舍。甚大欢喜。更相语言。沙门瞿昙今已入外门。复到中门。佛以无畏威光润泽直入无疑。至第三门中转近火坑。尔时彼妇于空室中闻佛世尊到覆火处。心怀狂乱。作是念言。如来今者已到火坑。若脚触草火必炽然。呜呼怪哉。即说偈言</p>
<p>
	　　今当烟中没謦咳目雨泪</p>
<p>
	　　火然烧衣时应当抖擞却</p>
<p>
	　　眼看索救护宛转而反侧</p>
<p>
	　　燋然既以讫威光复消融</p>
<p>
	　　身相都焚灭头发燋堕落</p>
<p>
	　　额广白毫相今以尽消灭</p>
<p>
	　　如鹄在花上为火所烧灭</p>
<p>
	　　面如净满月众生睹其目</p>
<p>
	　　犹如美<a>甘露</a>既堕焰火中</p>
<p>
	　　惊惧视四方猛火无悲愍</p>
<p>
	　　必烧令燋然成炼真金色</p>
<p>
	　　见者靡不悦大人相炳着</p>
<p>
	　　美妙极殊特如是之形容</p>
<p>
	　　今为火燋缩略说而言之</p>
<p>
	　　如似金织纳卷叠在一处</p>
<p>
	　　以渐见消灭如月欲尽时</p>
<p>
	　　佛身甚微妙见者身心悦</p>
<p>
	　　如来极奇特世界无伦匹</p>
<p>
	　　尔时世尊入第三门渐近火坑。诸尼揵子在重阁上。见于如来转近火坑。心生踊悦。如冢间树群乌在上望死人肉欲得啖食。诸尼揵等在重阁上。亦复如是。时富兰那心生欢喜。而说偈言</p>
<p>
	　　汝善作幻术回转诸世间</p>
<p>
	　　今日没火坑更能为幻不</p>
<p>
	　　复有一尼揵而作如是言</p>
<p>
	　　一足已蹑上云何不陷堕</p>
<p>
	　　为我目不了为是梦幻耶</p>
<p>
	　　尔时世尊以相轮足蹑火坑上。即变火坑为清凉池。满中莲华其叶敷荣。鲜明润泽遍布池中。其众莲华有开敷者。有未开者。尸利鞠多睹斯事已。语富兰那言。汝先欲与佛共捔一切智。汝可舍此语。即说偈言</p>
<p>
	　　善哉可信解当除瞋恚心</p>
<p>
	　　舍于嫌恨意汝可观瞿昙</p>
<p>
	　　未曾有之威猛焰变为水</p>
<p>
	　　土悉化成鱼坑中诸火炭</p>
<p>
	　　咸变为黑蜂复于池水中</p>
<p>
	　　化作众莲华具足有千叶</p>
<p>
	　　遍布于池中其须甚炽盛</p>
<p>
	　　如秋开敷花百叶甚柔软</p>
<p>
	　　庄严满此池诸鹤在池中</p>
<p>
	　　皆出和雅音迦兰陀鸟等</p>
<p>
	　　亦在中游戏举翅水相洒</p>
<p>
	　　诸蜂围绕佛出于妙音声</p>
<p>
	　　鸳鸯相随逐复自在娱乐</p>
<p>
	　　尔时富兰那语尸利鞠多言。汝今勿为瞿昙幻术之所惑乱。尸利鞠多于如来所深生敬信。语富兰那言。此是幻耶。答言实尔。是幻所作。尸利鞠多言。汝是一切智不。答言。我是一切智人。尸利鞠多复语之言。汝若审是一切智者。听我所说。即说偈言</p>
<p>
	　　汝若一切智亦应知是幻</p>
<p>
	　　汝今何不作如此幻化事</p>
<p>
	　　汝若不知幻非是一切智</p>
<p>
	　　时富兰那辞穷理屈不能加报。诸尼揵等语尸利鞠多莫作是语。何以故。是富兰那实一切智。能一切示现。尸利鞠多语诸尼揵子言。汝等故谓此富兰那是一切智耶。富兰那者名之为满造作诸恶满于地狱。故名富兰那。汝等于此满于恶道富兰那所生一切智相耶。尸利鞠多复语之言。释种中能安解脱婆伽婆三藐三佛陀所不生一切种智想耶。即说偈言</p>
<p>
	　　叱汝等方去极为无心人</p>
<p>
	　　汝若有心者假使如金刚</p>
<p>
	　　见斯希有事尚应生信敬</p>
<p>
	　　现见于如来为未曾有事</p>
<p>
	　　不生<a>信心</a>者是为极愚痴</p>
<p>
	　　尔时尼揵等寻各散走。如善咒师令鬼四散。又如日出众暗自除。时尸利鞠多见尼揵等散走。亦复如是。即说偈言</p>
<p>
	　　恐怖目视速慞惶欲竞驰</p>
<p>
	　　以佛威神力惊怕皆散走</p>
<p>
	　　尼揵今退散亦如魔军坏</p>
<p>
	　　尘垢坌身体犹着重铠器</p>
<p>
	　　时诸尼揵等奔突极速疾</p>
<p>
	　　譬如彼[牦-未+牙]牛在林虻蜇螫</p>
<p>
	　　宛转泥涂身狂走不自停</p>
<p>
	　　如黑云垂布风吹自然散</p>
<p>
	　　时尼揵等既散走已。尸利鞠多心怀惭愧。即便思惟。谁当将我往见世尊。复作是念。树提伽姊先更见佛。我今当共诣世尊所。作是念已。即向先所闭妇户前。扣门唤妇。即说偈言</p>
<p>
	　　善哉汝真是无上妙<a>法器</a></p>
<p>
	　　由汝有智能亲近奉世尊</p>
<p>
	　　缘我邪见故事诸尼揵等</p>
<p>
	　　汝今速来出共汝供养佛</p>
<p>
	　　时树提伽姊闻是偈已。寻即思惟。尸利鞠多以伤害佛而来诳我。涕泣不乐。即说偈言</p>
<p>
	　　汝知我忧恼故来见戏弄</p>
<p>
	　　我今当云何而往见如来</p>
<p>
	　　尼揵等集时犹如诸蝗虫</p>
<p>
	　　邪见之炽火灭于释种灯</p>
<p>
	　　尸利鞠多语其妇言。汝宁不知佛神力耶。汝今何故作如是语。即说偈言</p>
<p>
	　　世间一切火何能焚烧佛</p>
<p>
	　　谁能烧金刚谁能举大地</p>
<p>
	　　汝观十力尊摧破诸外道</p>
<p>
	　　火坑四畔边莲华皆开敷</p>
<p>
	　　如鹄处花间花[耳*毳]遮遶佛</p>
<p>
	　　尔时其妇闻此偈已。遥见世尊在莲花中。踊跃欢喜。而作是言。佛故不烧。尸利鞠多。呜噎垂泪。而说偈言</p>
<p>
	　　世尊金刚体无有能烧者</p>
<p>
	　　由近富兰那我今自被烧</p>
<p>
	　　如似少湿薪逼近干薪[卄/积]</p>
<p>
	　　以火焚烧时两俱同炽然</p>
<p>
	　　尔时其妇疾出重屋。到世尊所顶礼佛足。胡跪合掌瞻仰尊颜。而说偈言</p>
<p>
	　　得睹威颜者世间皆信敬</p>
<p>
	　　由我今有福还得闻音声</p>
<p>
	　　面如净满月我今得睹见</p>
<p>
	　　我今有福故还得睹世尊</p>
<p>
	　　相好庄严身设当见灭坏</p>
<p>
	　　恶名遍充满烧灭我等身</p>
<p>
	　　尔时其妇供具以备。请佛世尊及比丘众请令就坐。语其夫言。圣子汝可来入顶礼佛足。尸利鞠多涕泣盈目。而说偈言</p>
<p>
	　　我今造火坑规害世尊命</p>
<p>
	　　今当以何面可复得相见</p>
<p>
	　　尔时其妇语其夫言。圣子可舍疑惑。佛婆伽婆终无嫌恨。即说偈言</p>
<p>
	　　譬如空中手无有触碍处</p>
<p>
	　　诸<a>佛法</a>亦尔佛于一切法</p>
<p>
	　　无染亦无着离世之八法</p>
<p>
	　　如莲华处水昔时提婆达</p>
<p>
	　　瞋恚心所盲为欲害佛故</p>
<p>
	　　机关转大石当上空中下</p>
<p>
	　　不能伤害佛如彼罗睺罗</p>
<p>
	　　即是如来子佛于此二人</p>
<p>
	　　等心无憎爱视彼怨与亲</p>
<p>
	　　左右眼无异于诸众生所</p>
<p>
	　　慈悲过一子终不于汝所</p>
<p>
	　　而有憎恶心是故不宜惧</p>
<p>
	　　尔时尸利鞠多以惭愧故。曲体随妇口唇干燋。深生愧耻。行步移迟。如将没地举身战掉。卑下低心极为惊怖。五体投地哀恸号泣。而说偈言</p>
<p>
	　　宁抱持炽火并及瞋毒蛇</p>
<p>
	　　终不近恶友我今为恶友</p>
<p>
	　　毒蛇之所螫依归善良医</p>
<p>
	　　望得除毒害三界之真济</p>
<p>
	　　愿重见哀愍我作重过恶</p>
<p>
	　　唯愿垂悲顾今听我忏悔</p>
<p>
	　　尔时世尊颜色和悦。告尸利鞠多言。圣子。汝勿忧怖。即说偈言</p>
<p>
	　　起起我无瞋久舍怨亲心</p>
<p>
	　　右以栴檀涂左以利刀割</p>
<p>
	　　于此二人中其心等无异</p>
<p>
	　　如我今者不为希有。已断结使无增减心。昔我为于白象之时毒螫所中害。犹以二脚覆护猎者使不伤害。又作龟身为人分割支节悉解不起瞋心。复作罴身怜彼厄人。时彼厄人示猎师处不起瞋心。作仙人时手足耳鼻悉为劓毁。犹尚不起毫厘许瞋。我于往昔为一切施<a>婆罗门</a>。所斩项时无有恚恨。况于今日断一切结。而当于汝有嫌恨心。譬如<a>虚空</a>不受尘垢。犹如莲华不为水着。我离八法其事亦尔。时尸利鞠多叉手合掌白佛言。世尊。若垂怜愍且待须臾更当造食。佛告尸利鞠多言。汝不遣使白我食时到耶。答言实尔。我本实遣人请佛作不<a>饶益</a>事。佛告尸利鞠多言。然我已断无利之事。汝今作何不饶益耶。即说偈言</p>
<p>
	　　我今愚所造屠猎所不造</p>
<p>
	　　过是恶所作以毒置食中</p>
<p>
	　　不能有所伤便为自害己</p>
<p>
	　　尔时世尊告尸利鞠多言。汝今所施宜应是时。尸利鞠多言。世尊。我所施食悉有毒药。世尊复说偈言</p>
<p>
	　　婆须吉龙王瞋恚极盛时</p>
<p>
	　　如此之猛毒不能伤害我</p>
<p>
	　　我今修慈心如何唱施药</p>
<p>
	　　我以大慈果今当用示汝</p>
<p>
	　　时尸利鞠多即持毒饭往诣佛前。涕泪悲泣。而说偈言</p>
<p>
	　　我今持毒饭功德之伏藏</p>
<p>
	　　我心极为恶毒饭以标相</p>
<p>
	　　佛以灭三毒神足除饭毒</p>
<p>
	　　食之能令我使得不动心</p>
<p>
	　　佛告诸比丘。汝等待唱僧跋然后可食。即说偈言</p>
<p>
	　　在于上座前而唱僧跋竟</p>
<p>
	　　众毒自消除汝今尽可食</p>
<p>
	　　僧跋已竟。佛及众僧尽皆饮食。时尸利鞠多上下观察而作是念。今此众中得无为毒所中者。不见诸众僧皆悉安隐不为毒中。倍增信敬深生欢喜。尔时世尊作是思惟。尸利鞠多得信敬心受缘时至。当何所作。我当为灭烦恼之火除邪见毒。佛如应为说四真谛法。闻法信解断见谛结。除身见毒灭诸结火。时尸利鞠多以得见谛。即说偈言</p>
<p>
	　　我度于愚痴及以邪见海</p>
<p>
	　　不畏于恶道我欲入黑暗</p>
<p>
	　　遇佛得大明欲入于大火</p>
<p>
	　　反获凉冷池呜呼佛大人</p>
<p>
	　　呜呼法清净不能具广说</p>
<p>
	　　我今但略说我本欲与毒</p>
<p>
	　　而获甘露食斗诤应失财</p>
<p>
	　　反得于大利是故亲近佛</p>
<p>
	　　众生慧眼开而得睹正道</p>
		

	
	

		</div></div><hr><script charset='utf-8' src='../../js/footer.js'></script></body></html>