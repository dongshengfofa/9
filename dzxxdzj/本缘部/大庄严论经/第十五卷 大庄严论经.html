<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十五卷 大庄严论经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十五卷 大庄严论经</center></div><div class='fo'><center>经文出处:来自无量光明网</center><br/><br>
			<p>
	　　第十五卷 大庄严论经</p>
<p>
	　　<a>马鸣菩萨</a>造</p>
<p>
	　　后秦龟兹<a>三藏</a>鸠摩罗什译</p>
<p>
	　　（七○）</p>
<p>
	　　复次善分别者。乃至国土广大诸事备足。知其苦恼舍离而去。我昔曾闻。<a>世尊</a>昔为<a>菩萨</a>时。作大国王。贫穷乞丐有来索者一切皆与。为苦厄者能作拥护。为欲利益一切众生。智能聪猛又处王位。时邻国王将诸军众欲来交战。时菩萨王作是思惟。着五欲乐不能调心。六根难满众具既多。复须料理而拥护之。为此众具生于斗诤。愿舍此事不应斗诤。我应更修集随身胜法。即说偈言</p>
<p>
	　　于善观察时智者应分别</p>
<p>
	　　为事不思虑后悔无所及</p>
<p>
	　　观察是非。必知所在。复说偈言</p>
<p>
	　　欲如执草炬亦如众肉团</p>
<p>
	　　着欲必伤毁害及于二世</p>
<p>
	　　智者应速离国土众具等</p>
<p>
	　　如此众具等终归必舍弃</p>
<p>
	　　宁今受众苦愿莫于后世</p>
<p>
	　　受此久长苦计我今势力</p>
<p>
	　　堪任摧伏彼现在明证果</p>
<p>
	　　声誉叹美善后受苦伤害</p>
<p>
	　　虽知己有能愿当护于彼</p>
<p>
	　　若当不护彼后必伤害身</p>
<p>
	　　作是念已逃避入林。有一老<a>婆罗门</a>迷失道路到彼林间。菩萨问言。汝以何故来至此林。婆罗门言。我欲见王。菩萨问言。何故见王。婆罗门言。我今贫困又多债负。闻王好施。故来乞索用以偿债。远离贫苦。更无所归。唯望王恩拯救于我。菩萨语言。汝并归去。此间无王何所归诚。婆罗门闻是语已。迷闷躃地。尔时菩萨既见之已。深生怜愍。作是念已。即说偈言</p>
<p>
	　　我以护他故难舍尽弃舍</p>
<p>
	　　我今弃舍已当以何物与</p>
<p>
	　　吾今为斯人当舍己身命</p>
<p>
	　　说是偈已实时扶接婆罗门起。而告之曰。汝莫愁怖。吾当令汝得于财利。时婆罗门闻是语已心生喜悦。菩萨实时用草作索。作索已讫与婆罗门。一切施者我身即是。而说偈言</p>
<p>
	　　彼王未得我心意终不安</p>
<p>
	　　汝应以此绳系缚于我肘</p>
<p>
	　　将至彼王所令彼王<a>欢喜</a></p>
<p>
	　　当施汝珍宝金银诸财物</p>
<p>
	　　汝可得大富彼王复欢喜</p>
<p>
	　　生者必有死<a>寿命</a>会当尽</p>
<p>
	　　为救危厄故虽复丧身命</p>
<p>
	　　智者为此死名之为璎珞</p>
<p>
	　　尔时婆罗门闻是语已甚大欢喜。实时以索缚此菩萨将诣彼王。王既见已向婆罗门。而说偈言</p>
<p>
	　　此为是何人身色如金山</p>
<p>
	　　威光甚赫奕犹日照<a>世间</a></p>
<p>
	　　面目极端严睹者无不悦</p>
<p>
	　　如斯福德者应作大地主</p>
<p>
	　　今日被拘执苦厄乃如是</p>
<p>
	　　我坐师子座极为可惭耻</p>
<p>
	　　彼应处王位非我之所宜</p>
<p>
	　　我之不调顺不应处此座</p>
<p>
	　　时婆罗门闻是偈已。白大王言。此是王怨。王问婆罗门。谁缚此人。婆罗门言。此实我缚。王言。斯人不应为汝所缚。汝为妄语。即说偈言</p>
<p>
	　　彼如大逸象身力甚强壮</p>
<p>
	　　汝今体羸劣又无兵马力</p>
<p>
	　　云何能缚彼此事不可信</p>
<p>
	　　汝可真实说勿作虚妄言</p>
<p>
	　　时婆罗门具陈上事。而说偈言</p>
<p>
	　　见我失所望彼人便自缚</p>
<p>
	　　彼以悲愍缚欲以救济我</p>
<p>
	　　如是善丈夫名称遍十方</p>
<p>
	　　犹如燃庭燎普照于一切</p>
<p>
	　　不善人愚痴灭彼使无余</p>
<p>
	　　庭燎炽然时能灭令无遗</p>
<p>
	　　尔时大王闻是语已。即便惊起合掌而言。善哉善哉。真善丈夫。汝为救他作如是事。即说偈言</p>
<p>
	　　所言大王者号名曰罗阇</p>
<p>
	　　利益于世间是故名罗阇</p>
<p>
	　　汝今应为王护持于大地</p>
<p>
	　　唯愿今听我忏悔诸罪咎</p>
<p>
	　　我实是婴愚轻躁无智者</p>
<p>
	　　汝可还为王我舍此国去</p>
<p>
	　　汝能令众生一切得安乐</p>
<p>
	　　余人设作王逼恼诸世间</p>
<p>
	　　即立彼王还归所止</p>
<p>
	　　（七一）</p>
<p>
	　　复次作净福业应设供养。是故应当勤修福业。我昔曾闻。石室国王名乌越羁。举国人民共设佛会。有一妇人于窗牖中窥看世尊。尔时彼王见女端正。即解珠璎遣傍侍臣送与彼妇。时王左右即白王言。彼妇女者是国中妇。王若爱念直往唤取。何烦与珠人脱怪笑。王闻是语以手掩耳。作如是言。咄哉大恶。云何乃以此言使闻我耳。即说偈言</p>
<p>
	　　作是咒誓言设我有异心</p>
<p>
	　　使我成大恶我不以染着</p>
<p>
	　　以珠与彼女听我说意故</p>
<p>
	　　业为<a>自在</a>主最胜业者说</p>
<p>
	　　此无宰主作唯是业所造</p>
<p>
	　　心作于宰主善业佛所叹</p>
<p>
	　　如是之妙色更无宰主我</p>
<p>
	　　唯是善业作善业我应敬</p>
<p>
	　　恶业我应离过去作善业</p>
<p>
	　　果报于今现我以于珠贯</p>
<p>
	　　众宝杂庄严额悬多逻罗</p>
<p>
	　　珠贯白如雪我为宿功德</p>
<p>
	　　不为着<a>色欲</a>若知<a>善恶</a>业</p>
<p>
	　　云何复着色虽远尚不视</p>
<p>
	　　况当有染着宁当饥渴死</p>
<p>
	　　不为非法贪宁当入火聚</p>
<p>
	　　不为奸邪事我如有爱着</p>
<p>
	　　今身若后身受苦极无量</p>
<p>
	　　（七二）</p>
<p>
	　　复次若有善业自然力故受好业报。虽有国王党援之力。不如业力所获善报。是故应当修于善业。我昔尝闻。忧悦伽王于昼睡眠。有二内官。一在头前。一在脚底。持扇捉拂共作论议。我等今者为王所念。为以何事。一则自称是我业力。一则自称我因王力。由是之故奉给于王。时彼二人数闻听法并解议论。即说偈言</p>
<p>
	　　如牛厉渡水导正从亦正</p>
<p>
	　　人王立<a>正法</a>从者亦如是</p>
<p>
	　　时彼二人由竞理故其声转高。一作是言。我依王活。第二者言。我依业力。王闻是声即便睡悟。而问之言。何故高声。王又闻彼二人诤理。虽复明知未断我见。援党己者王心不悦。即便向彼称业力者说偈问言</p>
<p>
	　　依于我国住自称是业力</p>
<p>
	　　我今试看汝为是谁力耶</p>
<p>
	　　说是偈已往夫人所。语夫人言。今当遣人来到汝边。汝好庄严如帝释幢夫人。答言。当奉王教。时王以蒲萄浆与彼依王活者。送与夫人。既遣之已作是思惟。称业力者今应当悔。作如是语。作是念已未久之间。彼业力者。着好衣服来至王边。王见之已。甚大生怪。即说偈言</p>
<p>
	　　我为自错误与彼残浆耶</p>
<p>
	　　为是彼业力强夺此将去</p>
<p>
	　　或能共亲厚与彼使将去</p>
<p>
	　　或是夫人瞋夺此与彼乎</p>
<p>
	　　或能我迷误而与于彼耶</p>
<p>
	　　或能彼幻我使我错乱乎</p>
<p>
	　　说是偈已问彼人言。好实语我。汝恃业力我故不遣。汝云何得。彼人白王。以业力得。即以事状具向王说。此人奉使既出门已。卒尔鼻衄。即以此浆与我使送。到夫人边得是衣服。王闻是已。即说偈言</p>
<p>
	　　业报如影响亦如彼庄严</p>
<p>
	　　彼言自业力此语信不虚</p>
<p>
	　　以听法力故言说合于理</p>
<p>
	　　彼称业力者斯言定有验</p>
<p>
	　　我多于己负彼凭业力胜</p>
<p>
	　　佛说业力强此语信真实</p>
<p>
	　　佛为善御乘业力为善哉</p>
<p>
	　　能坏王者力十方佛世尊</p>
<p>
	　　亦说随业力汝今倚业力</p>
<p>
	　　用自庄严身割绝于我力</p>
<p>
	　　（七三）</p>
<p>
	　　复次虽与智者共为雠郄犹能利益。是故智人虽与为雠常应亲近。我昔曾闻。摩突罗国有婆罗门。聪明智能不信<a>佛法</a>。亦不亲近诸<a>比丘</a>等共余婆罗门先有斗诤。以瞋恚故诣僧坊中。诈为妄语作如是言。某婆罗门明日于舍设诸供具。当作大会请诸比丘。欲令比丘明晨往至其家不得饮食令彼恶名遍于世界。时诸比丘于其晨朝往诣其家语守门人。汝家主人请我饮食。汝可往白。时守门者入白主人。今者门外有诸比丘。云大家请故来相造。主人闻已作是思惟。何因缘故有如是事。复作是念。彼婆罗门与我为怨。故为此事。今虽临中城邑极大遣人市具供诸比丘。作是念已实时遣人唤诸比丘入舍就坐。设种种食而以供养。比丘食讫语檀越言。汝今小坐。比丘之法食讫应为檀越<a>说法</a>。汝虽不信佛法应尔。时彼主人即取小床。上座前坐。为说施论戒论生天之论。欲为不净出世为乐。乃至为说四<a>真谛</a>法。此婆罗门已于过去种诸善根。即于坐上见四真谛得须陀洹。而说偈言</p>
<p>
	　　咄哉愚痴力能害于<a>正见</a></p>
<p>
	　　愚者不分别宝作非宝想</p>
<p>
	　　我今得胜利分别识三宝</p>
<p>
	　　真实是我宝佛法及圣众</p>
<p>
	　　我已谛睹了得闭三恶道</p>
<p>
	　　释梵诸天等所不能获得</p>
<p>
	　　我今具获得今此婆罗门</p>
<p>
	　　即名为梵天今当得趣向</p>
<p>
	　　<a>解脱</a>不死方我今始获得</p>
<p>
	　　婆罗门胜法我本姓输都</p>
<p>
	　　今日真输都今日始获得</p>
<p>
	　　胜妙比陀法我今得无漏</p>
<p>
	　　出过诸比陀我今真实是</p>
<p>
	　　祠祀大<a>福田</a>我当勤大祠</p>
<p>
	　　不能善分别可祠不可祠</p>
<p>
	　　从今日已往当供天中天</p>
<p>
	　　多陀阿伽陀略说而言之</p>
<p>
	　　今日始得利获得人身果</p>
<p>
	　　从今日已往当随佛所教</p>
<p>
	　　终更不求请其余诸天神</p>
<p>
	　　我今所<a>学法</a>随顺向正道</p>
<p>
	　　法及随顺法我必得其果</p>
<p>
	　　我今归命礼宿世厌恶根</p>
<p>
	　　曾修法向法今获其果利</p>
<p>
	　　亲近善知识法利自然成</p>
<p>
	　　我若不亲近大悲<a>弟子</a>者</p>
<p>
	　　永当堕邪见轮回三恶道</p>
<p>
	　　若无婆罗门为我怨雠者</p>
<p>
	　　亦不得亲近如此之圣众</p>
<p>
	　　由彼瞋忿故令我得是法</p>
<p>
	　　外相似恶友实是善知识</p>
<p>
	　　恩过于父母及以诸亲戚</p>
<p>
	　　由此婆罗门诸僧至我家</p>
<p>
	　　降注于甘雨善芽悉得生</p>
<p>
	　　法雨甚润泽洒我心埃尘</p>
<p>
	　　埃尘既不起得见真实法</p>
<p>
	　　是故世间说因怨得财贿</p>
<p>
	　　自惟得大利即受三归依</p>
<p>
	　　于彼婆罗门大设诸肴膳</p>
<p>
	　　（七四）</p>
<p>
	　　复次若人精诚以财布施。如华获财业。以知是事应至心施。我昔曾闻。罽宾国人夫妇共在草敷上卧。于天欲明善思觉生。作是思惟。此国中人无量百千。皆悉修福供养众僧。我等贫穷值此宝渚不持少宝。至后世者我等衰苦则为无穷。我今无福将来苦长。作是念已。悲吟叹息。展转哀泣泪堕妇上。尔时其妇寻问夫言。以何事故不乐乃尔。即说偈言</p>
<p>
	　　何故极悲惨数数而叹息</p>
<p>
	　　雨泪沾我臂犹如以水浇</p>
<p>
	　　尔时其夫说偈答言</p>
<p>
	　　我无微末善可持至后世</p>
<p>
	　　思惟此事已是故自悲叹</p>
<p>
	　　世有良福田我无善种子</p>
<p>
	　　今身若后身饥穷苦难计</p>
<p>
	　　先身不种子今世极贫穷</p>
<p>
	　　今若不作者将来亦无果</p>
<p>
	　　尔时其妇闻是偈已。语其夫言。汝莫愁忧我属于汝。汝于我身有自在力。若卖我身可得钱财满汝心愿。尔时其夫闻妇此言。心生欢喜颜貌怡悦。语其妇言。若无汝者我不能活。即说偈言</p>
<p>
	　　我身与汝身犹如彼鸳鸯</p>
<p>
	　　可共俱卖身得财用修福</p>
<p>
	　　尔时夫妇二人诣长者家。作如是言。可贷我金。一月之后若不得者。我等二人当属于汝。一月之后我必不能得金相偿分为奴婢。一月之中可供养诸比丘僧。尔时长者即便与金。既得金已自相谓言。我等可于离越寺中供养众僧。妇问夫言。为用何日。答言。十五日。又问。何故十五日。尔时其夫以偈答言</p>
<p>
	　　世间十五日拘毘等天王</p>
<p>
	　　案行于世间是佛之所说</p>
<p>
	　　欲使人天知是故十五日</p>
<p>
	　　尔时夫妇二人竭力营造至十三日。餐具悉备送置寺上。白知事人言。唯愿大德。明十五日勿令众僧有出外者。当受我请。彼知事人答言可尔。于十四日夫妇二人在寺中宿。自相劝喻。而说偈言</p>
<p>
	　　告喻自己身慎勿辞疲劳</p>
<p>
	　　汝今得自在应当尽力作</p>
<p>
	　　后为他所策作用不自在</p>
<p>
	　　徒受众劳苦无有毫厘利</p>
<p>
	　　说此偈已夫妇通夜不暂眠息。所设肴膳至明悉办。夫语妇言。善哉我曹。所作已办。心愿满足得是好日。卖此一身于百千身常蒙丰足。时有小国主施设饮食。复来至寺。而作是言。愿诸僧等受我供养。知事人言。我等诸僧先受他请。更觅余日。时彼小王殷勤启白。我今已众务所逼。愿受我请。尔时诸僧默然无对。尔时国主语彼夫妇言。我今自打揵椎。汝所造食当酬汝直。时夫妇已闻此语。向彼国主五体投地。而白之言。我之夫妇穷无所有。自卖己身以设供具。竟宿造供施设已办。唯于今日自在供养。若至明日为他策使不得自由。愿王垂矜莫夺我日。即说偈言</p>
<p>
	　　夫妇如鸳鸯供设既已办</p>
<p>
	　　愿必见忆念明当属他去</p>
<p>
	　　夫妇各异策更无修福期</p>
<p>
	　　如是自卖身乃为修善故</p>
<p>
	　　时彼国王具闻斯事。赞言善哉。即说偈言</p>
<p>
	　　汝善解<a>佛教</a>明了识因果</p>
<p>
	　　能用虚伪身易于坚财命</p>
<p>
	　　汝勿怀恐怖恣听汝所愿</p>
<p>
	　　我为怜愍汝以财偿汝价</p>
<p>
	　　汝今自苦身终大获利乐</p>
<p>
	　　尔时国主说此偈已。听彼夫妇供养众僧。即以财物为彼夫妇酬他价直。又给夫妇自营产业。现受此报无所乏少</p>
<p>
	　　（七五）</p>
<p>
	　　复次至心持戒乃至没命得现果报。我昔曾闻。难提拔提城有优婆塞。兄弟二人并持<a>五戒</a>。其弟尔时卒患胁痛气将欲绝。时医诊之。食新杀狗肉并使服酒所患必除。病者白言。其狗肉者为可于市买索食之。饮酒之事愿舍身命终不犯戒而服于酒。其兄见弟极为困急。买酒语弟。舍戒服酒以疗其疾。弟白兄言。我虽病急愿舍身命终不犯戒而饮此酒。即说偈言</p>
<p>
	　　怪哉临命终破我戒璎珞</p>
<p>
	　　以戒庄严身不烦殡葬具</p>
<p>
	　　人身既难得遭值戒复难</p>
<p>
	　　愿舍百千命不毁破禁戒</p>
<p>
	　　无量百千劫时乃值遇戒</p>
<p>
	　　阎浮世界中人身极难得</p>
<p>
	　　虽复得人身值正法倍难</p>
<p>
	　　时复值法宝愚者不知取</p>
<p>
	　　善能分别者此事亦复难</p>
<p>
	　　戒宝入我手云何复欲夺</p>
<p>
	　　乃是怨憎者非我之所亲</p>
<p>
	　　兄闻偈已答其弟言。我以亲故不为沮坏。弟白兄言。非为亲爱乃是残败。即说偈言</p>
<p>
	　　我欲向胜处毁戒令堕坠</p>
<p>
	　　损我乃如是云何名亲爱</p>
<p>
	　　我勤习戒根乃欲见劫夺</p>
<p>
	　　所持五戒中酒戒最为重</p>
<p>
	　　今欲强毁我不得名为亲</p>
<p>
	　　兄问弟言。云何以酒为戒根本。弟即说偈以答兄言</p>
<p>
	　　若于禁戒中不尽心护持</p>
<p>
	　　便为违大悲草头有酒渧</p>
<p>
	　　尚不敢掁触以是故我知</p>
<p>
	　　酒是恶道因在家修多罗</p>
<p>
	　　说酒之恶报唯佛能别知</p>
<p>
	　　谁有能测量佛说身口意</p>
<p>
	　　三业之恶行唯酒为根本</p>
<p>
	　　复堕恶行中往昔优婆夷</p>
<p>
	　　以酒因缘故遂毁余四戒</p>
<p>
	　　是名恶行数复名五大施</p>
<p>
	　　亦是五<a>无畏</a>酒为放逸根</p>
<p>
	　　不饮闭恶道能获信乐心</p>
<p>
	　　去悭能舍财首罗闻佛说</p>
<p>
	　　能获无量益我都无异意</p>
<p>
	　　而欲毁犯者略说而言之</p>
<p>
	　　宁舍百千命不毁犯佛教</p>
<p>
	　　宁使身干枯终不饮此酒</p>
<p>
	　　假设犯毁戒寿命百千年</p>
<p>
	　　不如护禁戒实时身命灭</p>
<p>
	　　决定能使差我犹故不饮</p>
<p>
	　　况今不定知为差为不差</p>
<p>
	　　作是决定心心生大欢喜</p>
<p>
	　　即获见真谛所患即消除</p>
<p>
	　　（七六）</p>
<p>
	　　复次若信佛语于诸外论犹如婴愚颠狂所说。是故勤<a>学佛</a>法语论。我昔曾闻。有一国名释伽罗。其王名卢头陀摩。彼王数数诣寺听法。时彼法师说酒过失。尔时王难高座法师言。若施他酒得狂痴者。今饮酒亦多无狂痴报。时法师指示外道等。其王见已。善哉善哉。时有外道。自相议言。彼说法者无所知见空指而已。王为法师已又不解。空称善哉。不能开解而答此问。然此众中亦有大聪明胜人。何故不答王。即说偈言</p>
<p>
	　　法师有聪辩善能答此义</p>
<p>
	　　怜愍汝等故护惜而不说</p>
<p>
	　　诸外道言。王为此法师横为通道理。王言。我之所解更有异趣。尔时王语法师言。向所解义今可显说。法师答言。我向所以指外道者。以诸外道各生异见有颠倒心。是故名为痴狂之人。即说偈言</p>
<p>
	　　不必鬼入身名为颠狂者</p>
<p>
	　　邪见夜叉心是为说颠狂</p>
<p>
	　　狂痴人过失不知解其事</p>
<p>
	　　汝等有狂过一切种智说</p>
<p>
	　　汝违种智语随逐于邪见</p>
<p>
	　　现见于神变彼大仙所辱</p>
<p>
	　　出过其禁限颠狂先已成</p>
<p>
	　　云何使我说百千种狂因</p>
<p>
	　　何故分别说投渊及赴火</p>
<p>
	　　自坠于高巅舍弃于施戒</p>
<p>
	　　逐迷邪狂倒不修于正行</p>
<p>
	　　狂惑坠巅火卖盐坏净行</p>
<p>
	　　饮触恒河水是名立正行</p>
<p>
	　　失净及得正有何因义趣</p>
<p>
	　　卖肉众恶集三种神足变</p>
<p>
	　　除此三种变更亦有神变</p>
<p>
	　　唯有二六法离此别<a>无我</a></p>
<p>
	　　现见仙神变更见十三法</p>
<p>
	　　如是颠狂事其数乃有百</p>
<p>
	　　现见投渊火自坠于高巅</p>
<p>
	　　以此欲生天此但是邪见</p>
<p>
	　　非是生天因戒施善调心</p>
<p>
	　　即是生天因卖盐坏善行</p>
<p>
	　　触河除诸恶卖盐有大恶</p>
<p>
	　　触河有大善如是有何义</p>
<p>
	　　得名为善恶婆罗门卖肉</p>
<p>
	　　即堕于失法捉刀亦失法</p>
<p>
	　　若复卖于肉满三十六斤</p>
<p>
	　　败坏婆罗门罗差及食蜜</p>
<p>
	　　皆名为失法见罗差尝蜜</p>
<p>
	　　二俱成过患以秤欺诳人</p>
<p>
	　　不成名为盗卖肉成<a>杀生</a></p>
<p>
	　　羊稻俱有命食稻不成杀</p>
<p>
	　　羊稻俱应食何故食于稻</p>
<p>
	　　而不食于羊汝诸言<a>自杀</a></p>
<p>
	　　终不得生天坠岩投渊水</p>
<p>
	　　复言得生天杀己言有罪</p>
<p>
	　　喂养己身者何故不得福</p>
<p>
	　　观察不顺理皆是愚痴倒</p>
<p>
	　　以是因缘故名汝等为狂</p>
<p>
	　　此即是愚痴罗剎之标相</p>
<p>
	　　是故说汝等成就颠狂法</p>
<p>
	　　此即是与酒饮酒之因果</p>
<p>
	　　瞋恚是痴因瞋恚而黑浊</p>
<p>
	　　能令颜色变以是因缘故</p>
<p>
	　　瞋为庾黑因饮酒颜色浊</p>
<p>
	　　此二俱能瘦目连见饿鬼</p>
<p>
	　　汝先自饮酒亦教人饮酒</p>
<p>
	　　说言无罪报是故今现在</p>
<p>
	　　已获饿鬼身花报已如是</p>
<p>
	　　果报方在后</p>
<p>
	　　（七七）</p>
<p>
	　　诸婆罗门闻是语时。多有外道实时<a>出家</a></p>
<p>
	　　复次善分别敬功德不期于门族。我昔曾闻。花氏城中有二王子。逃走归投末投罗国。时彼国中有一内官字拔罗婆若。为附佣国主。供养众僧手自行食。众僧食已遣人敛草上残食持诣宫中。向食作礼然后乃食。余者分张与所亲爱。食彼残食能破我患。是故先取食之。授与二王子。王子食已心恶贱故出外即吐。而作是言。出家之人种种杂姓我等今者食其残食。食已吐弃。然后除过。时附佣主闻是事已作如是言。此二婴愚极为无知。即说偈言</p>
<p>
	　　得此余食者智者除过患</p>
<p>
	　　彼生疑讥嫌是名为婴愚</p>
<p>
	　　佛法观察食外道都悉无</p>
<p>
	　　<a>沙门</a>观察食能除烦恼障</p>
<p>
	　　余食牟尼触应当顶戴敬</p>
<p>
	　　手捉残食已水洗已除过</p>
<p>
	　　附佣主后日更不与残食。时左右人问言。何故不分食与二王子。即说偈言</p>
<p>
	　　彼之不知解沙门所食余</p>
<p>
	　　自恃种族故触之言不净</p>
<p>
	　　不生欢喜心是故我不与</p>
<p>
	　　不识沙门姓不食于彼食</p>
<p>
	　　不识我种姓不应食我食</p>
<p>
	　　沙门处处生不如我种族</p>
<p>
	　　我不如沙门复不食我食</p>
<p>
	　　为言无种姓亦无有年岁</p>
<p>
	　　如马无种族内官亦如是</p>
<p>
	　　内官处处来无有定方所</p>
<p>
	　　唯睹我富贵不看我种姓</p>
<p>
	　　但见富贵故便食我残食</p>
<p>
	　　不食沙门食是名为婴愚</p>
<p>
	　　沙门心自在具足七种财</p>
<p>
	　　不食沙门食而食我余者</p>
<p>
	　　犹如超半井不见有是处</p>
<p>
	　　见我有势力王者之所念</p>
<p>
	　　便食我余食<a>甘蔗</a>种中生</p>
<p>
	　　输头王太子如是种族来</p>
<p>
	　　可不胜我耶彼之胜智者</p>
<p>
	　　无等无伦匹不取其种姓</p>
<p>
	　　唯取其<a>德行</a>种族作诸恶</p>
<p>
	　　亦名为下贱具戒有智能</p>
<p>
	　　是名为尊贵</p>
<p>
	　　时二王子闻此语已。而作是言。汝示正道即是我父。自今以往敬承所诲。即说偈言</p>
<p>
	　　汝今说种姓殊为非法语</p>
<p>
	　　因行无有定知解无定方</p>
<p>
	　　语议正解了不名为边语</p>
<p>
	　　如汝之所解即是贵种族</p>
<p>
	　　（七八）</p>
<p>
	　　复次若欲观察知佛神变。视诸塔寺供养佛塔。我昔曾闻。阿梨车毗伽国。于彼城门有佛发爪塔。近有尼俱陀树。边有井水。时婆罗门而白王言。若游行时见于彼塔。是沙门冢破王福德。王是大地作一盖主宜除此塔。时王信婆罗门语故。即敕臣下令速却此塔。明日我出时勿令复见。时彼城神与诸民众皆悉悲涕。时诸优婆夷施设供养。又然灯者。作如是语。我等今者是最后供养。有优婆塞抱塔悲泣。即说偈言</p>
<p>
	　　我今最后抱汝之基塔足</p>
<p>
	　　犹如须弥倒今日皆破伤</p>
<p>
	　　十力世尊塔于今遂破灭</p>
<p>
	　　我若有过失听我使忏悔</p>
<p>
	　　众生更不见佛之所作业</p>
<p>
	　　尔时诸优婆塞作如是言。我等今者可还归家。不忍能看人坏此塔。时王后自遣人持锹欲除。往到其所。塔树尽无。即说偈言</p>
<p>
	　　呜呼甚可怪举城大出声</p>
<p>
	　　犹如海涛波不见十力塔</p>
<p>
	　　尼拘陀及井莫知其所在</p>
<p>
	　　诸婆罗门等深心生惭怪</p>
<p>
	　　彼王闻是已生于希有想</p>
<p>
	　　时王作是念谁持此塔去</p>
<p>
	　　即自往诣塔莫知其所在</p>
<p>
	　　尔时彼王遣千余人。乘象驰马四方推觅。时有老母在于道傍。见彼诸人行来速疾。即问之言。何为乃尔。诸人答言。推觅塔树。彼老母言。我向于道见希有事。有塔飞空并尼俱陀树不忆其井。见诸人等首戴天冠。头垂花鬘身着诸花。持塔而去。我见去时生希有想。指示去处。诸人闻已具以事状还白于王。王闻欢喜。即说偈言</p>
<p>
	　　彼塔自飞去为向天上耶</p>
<p>
	　　我今心信敬极生大欢喜</p>
<p>
	　　若我破此塔当堕于<a>地狱</a></p>
<p>
	　　尔时王即向彼塔处大设供养。此塔即今名曰自移。塔及树井离毗伽城三十里住</p>
<p>
	　　（七九）</p>
<p>
	　　复次佛塔有大威神。是故宜应供养佛塔。我昔曾闻。竺叉尸罗国彼有塔寺。波斯匿王以成火烧之。佛复安一枨朽坏却之。时彼国王名枸沙陀那。有一比丘求请彼王我今为塔作枨。愿王听取。有大树者王莫护惜。王即语言。除我宫内所有树木余树悉取。得王教已。诸比丘等处处求觅。于一村边有大池水。上有大树。名称首伽树。龙所护持。近恶龙故人无敢触。其树极大。若复有人取枝叶者。龙能杀之。以是之故人无敢近。有人语言。彼有大树。时比丘即将诸人赍持斧器欲往斫伐。时复有人语比丘言。此龙极恶。比丘语言。我为佛事不畏恶龙。时有奉事婆罗门语比丘言。彼龙极恶。若伐此树多所伤害莫斫破此树。婆罗门即说偈言</p>
<p>
	　　汝不闻彼贼悭贪故暂作</p>
<p>
	　　而能于一切汝当忆此事</p>
<p>
	　　常应自拥护莫为此树故</p>
<p>
	　　即致于伤害</p>
<p>
	　　比丘复说偈言</p>
<p>
	　　汝为毒龙故而自生贡高</p>
<p>
	　　我依人中龙恃彼亦自高</p>
<p>
	　　观汝力为胜如是我得势</p>
<p>
	　　令使众人见我为敬佛故</p>
<p>
	　　今当舍身命诸毒龙众中</p>
<p>
	　　汝为作龙王生大恭敬想</p>
<p>
	　　佛为柔调寂及是众中王</p>
<p>
	　　我今亦恭敬如来婆伽婆</p>
<p>
	　　谁能降毒龙而为弟子者</p>
<p>
	　　尔时比丘共婆罗门。各竞道理遂共斗诤。于时比丘即伐其树。亦无云雷变异之相。时婆罗门睹斯事已。而说偈言</p>
<p>
	　　先若取枝叶云起雷霹雳</p>
<p>
	　　汝为咒所伏为死至后世</p>
<p>
	　　彼时婆罗门说是偈已。即便睡眠梦见毒龙。向己说偈</p>
<p>
	　　汝莫起瞋恚此名现供养</p>
<p>
	　　非为轻毁我吾身自负塔</p>
<p>
	　　况树作塔枨而我能护惜</p>
<p>
	　　十力世尊塔我当云何护</p>
<p>
	　　此林自生树而为佛塔故</p>
<p>
	　　如是自生树云何得恋惜</p>
<p>
	　　更有余因缘今当说善听</p>
<p>
	　　我亦无势力德叉迦龙王</p>
<p>
	　　自来取此树我云何能护</p>
<p>
	　　伊罗钵龙王及以毗沙门</p>
<p>
	　　躬自来至此我有何势力</p>
<p>
	　　而能距捍彼威德天龙等</p>
<p>
	　　如来现在世及以灭度后</p>
<p>
	　　造立塔庙者此二等无异</p>
<p>
	　　诸有得道者人天及夜叉</p>
<p>
	　　名称遍十方世界无伦匹</p>
<p>
	　　如此名闻故塔枨悬宝铃</p>
<p>
	　　其音甚和雅远近悉闻知</p>
<p>
	　　时婆罗门闻是偈故从睡眠寤即便出家</p>
<p>
	　　（八○）</p>
<p>
	　　复次我昔曾闻。有一老母背负酥瓨。在路中行。见庵摩勒树即食其果。食已患渴。寻时赴井乞水欲饮。时汲水者即便与水。以先食庵摩勒果之势力故。谓水甜美味如石蜜。语彼人。我以酥瓨易汝瓨水。尔时汲水人即随其言与一瓨水。老母得已负还归家既至其舍。先所食庵罗摩热力已尽。取而饮之。唯有水味更无异味。即聚亲属咸令尝之。皆言是水有朽败烂绳汁埿臭秽极为可恶。汝今何故持来至此。既闻斯语自取饮尝。深生悔恨。我何以故。乃以好酥贸此臭水。一切众生凡夫之人亦复如是。以愚无智故。以未来世功德酥瓨。贸易臭秽四颠倒瓨。谓之为好。于后乃知非是真实。深生悔恨。咄哉何为以功德酥瓨贸易颠倒臭秽之水。而说偈言</p>
<p>
	　　咄哉我何为以三业净行</p>
<p>
	　　贸易着诸有如以净好酥</p>
<p>
	　　贸彼臭恶水以食庵摩勒</p>
<p>
	　　舌倒不觉味臭水为<a>甘露</a></p>
<p>
	　　（八一）</p>
<p>
	　　复次我昔曾闻。有一长者妇为姑所瞋走入林中。自欲刑戮既不能得。寻时上树以自隐身。树下有池影现水中。时有婢使担瓨取水。见水中影谓为是己有。作如是言。我今面貌端正如此。何故为他持瓨取水。即打瓨破还至家中。语大家言。我今面貌端正如是。何故使我担瓨取水。于时大家作如是言。此婢或为鬼魅所着。故作是事。更与一瓨诣池取水。犹见其影。复打瓨破。时长者妇在于树上。见斯事已。即便微笑。婢见影笑。即自<a>觉悟</a>。仰而视之。见有妇女在树上微笑。端正女人衣服非己。方生惭耻。以何因缘而说此喻。为于倒见愚惑之众。譬如薝卜油香用涂顶发。愚惑不解。我顶出是香。即说偈言</p>
<p>
	　　未香以涂身并熏衣缨珞</p>
<p>
	　　倒惑心亦尔谓从己身出</p>
<p>
	　　如彼丑陋婢见影谓己有</p>
<p>
	　　（八二）</p>
<p>
	　　复次猫生儿以小渐大。猫儿问母。当何所食。母答儿言。人自教汝。夜至他家隐瓮器间。有人见已而相约敕。酥乳肉等极好覆盖。鸡雏高举莫使猫食。猫儿即知。鸡酥乳酪皆是我食。以何因缘说如此喻。佛成三藐三菩提道。十力具足心愿已满。以大悲心多所拯拔。尔时世尊作如是念言。当以何法而化度之。大悲答言。一切众生心行显现。以他心智观察烦恼。一切诸行贪欲瞋恚愚痴之等长夜增长。常想乐想我想净想展转相承。作如是说。不能增长无常苦空无我之法。是故如来知此事已。为众生说诸倒对治。如来说法微妙甚深。难解难入谓道解说。云何而能为诸众生说如斯法。以诸众生有倒见想。观察知已随其所应为说法要。众生自有若干种行。是故知如来说对治法破除颠倒。如为猫儿覆肉酥乳</p>
<p>
	　　（八三）</p>
<p>
	　　复次我昔曾闻。有一国中施设石柱极为高大。除去梯蹬樚栌绳索。置彼工匠在于柱头。何以故。彼若存活。或更余处造立石柱。使胜于此。时彼石匠亲族宗眷。于其夜中集聚柱边。而语之言。汝今云何可得下耶。尔时石匠多诸方便。即擿衣缕垂二缕线至于柱下。其诸宗眷寻以粗线系彼衣缕。匠即挽取既至于上。手捉粗线语诸亲族。汝等今者更可系着小粗绳索。彼诸亲族即随其语。如是展转。最后得系粗大绳索。尔时石匠寻绳来下。言石柱者喻于<a>生死</a>。梯蹬樚栌喻过去佛已灭之法。言亲族者喻声闻众。言衣缕者喻过去佛定之与慧。言擿衣者喻观欲过去味等法。缕从上下者喻于<a>信心</a>。系粗缕者喻近善友得于多闻。细绳者多闻缕复悬持戒缕。持戒缕悬<a>禅定</a>缕。禅定缕悬智能绳。以是粗绳坚牢系者喻缚生死。从上下者喻下生死柱</p>
<p>
	　　以信为缕线多闻及持戒</p>
<p>
	　　犹如彼粗缕戒定为小绳</p>
<p>
	　　智能为粗绳生死柱来下</p>
<p>
	　　（八四）</p>
<p>
	　　复次我昔曾闻。有一国中王嗣欲绝。时有王种先入山林学道求仙。即强将来立以为王。从敷卧具人索于衣服及以饮食。时敷卧具人而白王言。各有所典。王于今者不应事事尽随我索。我唯知敷卧具事。洗浴衣食。悉更有人。非我所当。以此喻可知一切诸业。如王敷卧具人各有所典。业亦如是。各各不同色无病者财物可爱。智等诸业各各别异。有业得无病。有业能得端正色力。如彼仙人从敷卧具人索种种物终不可得。若生上族不必<a>财富</a>。诸业受报各各差别。不以一业。得种种报。若作端正业。则得端正色力。财富应从余业索。是故智者应当修习种种净业得种种报</p>
<p>
	　　无病色种族智能各异因</p>
<p>
	　　如彼仙人王索备敷卧者</p>
<p>
	　　（八五）</p>
<p>
	　　复次我昔曾闻。有一国王多养好马。会有邻王与共斗战。知此国王有好马故即便退散。尔时国王作是思惟。我先养马规拟敌国。今皆退散养马何为。当以此马用给人力。令马不损于人有益。作是念已。即敕有司令诸马群分布与人。常使用磨经历多年。其后邻国复来侵境。即敕取马共彼斗战。马用磨故旋转而行不肯前进。设加杖捶亦不肯行。众生亦尔。若得解脱。必由于心。谓受五欲。后得解脱。死敌既至。心意恋着五欲之乐。不能直进得解脱果。即说偈言</p>
<p>
	　　智能宜调心勿令着五欲</p>
<p>
	　　本不调心故临终生爱恋</p>
<p>
	　　心既不调顺云何得寂静</p>
<p>
	　　心常耽五欲迷荒不能觉</p>
<p>
	　　心既不调顺云何得寂静</p>
<p>
	　　心常耽五欲迷荒不能觉</p>
<p>
	　　如马不习战对战而旋行</p>
<p>
	　　（八六）</p>
<p>
	　　复次曾闻。有一国王身遇疾患。国中诸医都不能治。时有良医从远处来治王病差。王大欢喜作是思惟。我今得医力事须厚报。作是念已微遣侍臣。多赍财物。诣于彼医所住之处。为造屋宅养生之具。人民田宅象马牛羊奴婢仆使。一切资产无不备具。所造既办王便遣医使还其家。时彼远医见王目前初无所遣。空手还归。甚怀恨恨。既将至家。道逢牛羊象马都所不识。问是谁许。并皆称是彼医名。是彼医牛马。遂到家已见其屋舍。庄丽严饰床帐氍[叟*毛]毾[登*毛]金银器物。其妇璎珞种种衣服。时医见已甚生惊愕。犹如天宫。问其妇言。如此盛事为何所得。妇答夫言。汝何不知。由汝为彼国王<a>治病</a>差故生报汝恩。夫闻是已深生欢喜作是念言。王极有德知恩报恩。过我本望。由我意短。初来之时以无所得情用恨然。以此为喻义体今当说。医喻诸善业。王无所与喻未得现报身无所得。如彼医者初不见物谓无所得心生恨恨。如彼今身修善。见未得报。心生恨恨。我无所得。既得至家者。犹如舍身向于后世。见牛羊象马群。如至中阴身见种种好相。方作是念。由我修善见是好报。必得生天。既至天上。喻到家中见种种盛事。方于王所生敬重心。知是报恩者。檀越施主。得生天已。方知施戒受如此报。始知佛语诚实不虚。修少善业获无量报。即说偈言</p>
<p>
	　　施未见报时心意有疑悔</p>
<p>
	　　以为徒疲劳终竟无所得</p>
<p>
	　　既得生中阴始见善相貌</p>
<p>
	　　如医到家已方生大欢喜</p>
<p>
	　　（八七）</p>
<p>
	　　复次曾闻有二女人。俱得庵罗果。其一女人食不留子。有一女人食果留子。其留子者。觉彼果美。于良好田下种着中。以时溉灌大得好果。如彼世人为善根本。多修善业。后获果报。合子食者。亦复如人不识善业。竟不修造。无所获得。方生悔恨。即说偈言</p>
<p>
	　　如似得果食竟不留种子</p>
<p>
	　　后见他食果方生于悔恨</p>
<p>
	　　亦如彼女人种子种得果</p>
<p>
	　　复生大欢喜</p>
<p>
	　　（八八）</p>
<p>
	　　复次曾闻。往昔有比丘名须弥罗。善能戏笑。与一国王谊哗欢悦称适王意。尔时比丘即从乞地欲立僧坊。王语比丘。汝可疾走不得休息。尽所极处。尔许之地悉当相与。尔时比丘更整衣服。即便疾走。虽复疲乏。以贪地故。犹不止住。后转疾极不能前进。即便卧地宛转而行。须臾复乏。即以一杖逆掷使去。作如是言。尽此杖处悉是我地。已说譬喻相应之义。我今当说。如须弥罗为取地故虽乏不止。佛亦如是。为欲救济一切众生。作是思惟。云何当令一切众生得人天乐及以解脱。如须弥罗走不休息。佛婆伽婆亦复如是。为优楼频螺迦叶鸯掘摩罗如是等人悉令调伏。有诸众生可化度者。如来尔时即往化度。如须弥罗既疲乏已。即便卧地宛转。佛亦如是。度诸众生既已疲苦。以此阴身于娑罗双树倚息而卧。如迦尸迦树斩伐其根悉皆堕落。唯在双树倚身而卧。犹故不舍精进之心。度拘尸罗诸力士等及须跋陀罗。如须弥罗为得地故掷杖使去。佛亦如是。入<a>涅盘</a>时为济众生故。碎身<a>舍利</a>。八斛四斗。利益众生。所碎舍利虽复微小如芥子等。所至之处人所供养与佛无异。能使众生得于涅盘。即说偈言</p>
<p>
	　　如来躬自度优楼频螺等</p>
<p>
	　　眷属及徒党优伽鸯掘魔</p>
<p>
	　　精进禅度力最后倚卧时</p>
<p>
	　　犹度诸力士须跋陀罗等</p>
<p>
	　　欲为济拯故布散诸舍利</p>
<p>
	　　乃至遗法灭皆是供养我</p>
<p>
	　　如彼须弥罗掷杖使远去</p>
<p>
	　　（八九）</p>
<p>
	　　复次我昔曾闻。竺叉尸罗国有博罗吁罗村。有一估客名称伽拔咤。作<a>僧伽</a>蓝。如今现在。称伽拔咤。先是长者子。居室素富。后因衰耗遂至贫穷。其宗亲眷属尽皆轻慢不以为人心怀忧恼遂弃家去。共诸伴党至大秦国。大得财宝还归本国。时诸宗亲闻是事已。各设饮食香华妓乐于路往迎。时称伽拔咤身着微服在伴前行。先以贫贱年岁又少。后得财宝其年转老。诸亲迎者并皆不识。而问之言。称伽拔咤为何所在。寻即语言。今犹在后。至大伴中而复问言。称伽拔咤为何所在。诸伴语言。在前去者即是其人。时宗亲往到其所。而语之言。汝是称伽拔咤。云何语我乃云在后。称伽拔咤语诸宗亲言。称伽拔咤非我身是。乃在伴中驼驴馱上。所以然者。我身顷来。宗亲轻贱。初不与语。闻有财宝乃复见迎。由是之故在后馱上。宗亲语言。汝道何事不解汝语。称伽拔咤即答之言。我贫穷时共汝等语不见酬对。见我今者多诸财宝。乃设供具来迎逆我。乃为财来。不为我身。发此喻者。喻如世尊。称伽拔咤为得财物乡曲宗眷设供来迎。佛亦如是。既得成佛人天鬼神诸龙王等悉来供养。非来供养我。乃供养作佛功德。我未得道时无功德时。诸众生等不共我语。况复供养。是故当知供养功德不供养我。虽复广得一切诸<a>天人</a>等之所供养亦无增减。以观察故</p>
<p>
	　　人天阿修罗夜叉干闼婆</p>
<p>
	　　如是等诸众亦广设供养</p>
<p>
	　　佛无欢喜心以善观察故</p>
<p>
	　　是供诸功德非为供养我</p>
<p>
	　　如称伽拔咤指示诸眷属</p>
<p>
	　　称己在后者其喻亦如是</p>
		

	
	

		</div></div><hr><script charset='utf-8' src='../../js/footer.js'></script></body></html>