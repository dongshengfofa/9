<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十二卷 大庄严论经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十二卷 大庄严论经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十二卷 大庄严论经</strong></p>
<p>
	　　<a>马鸣菩萨</a>造</p>
<p>
	　　后秦龟兹<a>三藏</a>鸠摩罗什译</p>
<p>
	　　（六四）</p>
<p>
	　　复次<a>佛法</a>难闻。如来往昔为<a>菩萨</a>时。不惜身命以求于法。是故应当勤心听法。我昔曾闻鸽缘譬喻。有邪见师为释提桓因说颠倒法。彼外道师非有真智。自称为一切智。说言无阿耨多罗三藐三菩提。尔时帝释闻是语已。心怀不悦极生忧愁。尔时帝释见诸<a>世间</a>。有苦<a>行者</a>尽到其所推求一切智。如帝释问经中偈说</p>
<p>
	　　我今意欲求不能得满足</p>
<p>
	　　昼夜怀疑惑莫识是与非</p>
<p>
	　　我于久远来恒思广推求</p>
<p>
	　　不知大真济今为何所在</p>
<p>
	　　毗首羯磨白帝释言。处于天上不应忧愁。世间拘尸国王名曰尸毗。精勤苦行求三藐三菩提。智者观已。是王不久必当成佛可往亲近。帝释答言。彼之所作不移动耶。即说偈言</p>
<p>
	　　犹如鱼生子虽多成者少</p>
<p>
	　　又如庵罗果生熟亦难别</p>
<p>
	　　菩萨亦如是发心者甚多</p>
<p>
	　　成就者极少若作难苦行</p>
<p>
	　　而不退转者可说决定得</p>
<p>
	　　欲知菩萨者执心必坚固</p>
<p>
	　　毘首羯磨言。我等今当而往试看。若实不动当修供养。尔时帝释为欲观察菩萨心故自化作鹰。语毗首羯磨。汝化作鸽。时毗首羯磨即化作鸽。身如空青眼如赤珠。向帝释所。尔时帝释生怜愍心语毗首羯磨。我等云何于菩萨所而生逼触。为彼尸毗王作苦恼事。虽复受苦如炼好宝数试知真。试宝之法断截屈折火烧椎打。乃始知真。尔时化鸽为鹰所逐。鸽现恐怖。于大众前来入尸毗王腋下。其色青绿如莲花叶。其光赫奕如黑云中虹。嘴白严丽。诸人皆生希有之想。即说偈言</p>
<p>
	　　有实慈悲心众生皆体信</p>
<p>
	　　如似日暗时趣于自己巢</p>
<p>
	　　化鹰作是言愿王归我食</p>
<p>
	　　尔时大王闻鹰语已。又见彼鸽极怀恐怖。即说偈言</p>
<p>
	　　彼鸽畏鹰故连翩来归我</p>
<p>
	　　虽口不能言怖泣泪盈目</p>
<p>
	　　是故于今者宜应加救护</p>
<p>
	　　尔时大王安慰鸽故。复说偈言</p>
<p>
	　　汝莫生惊怖终不令汝死</p>
<p>
	　　但使吾身存必当救于汝</p>
<p>
	　　岂独救护汝并护诸众生</p>
<p>
	　　我为一切故而作役力者</p>
<p>
	　　如受国人雇六分输我一</p>
<p>
	　　我今于一切即是客作人</p>
<p>
	　　要当作守护不令有苦厄</p>
<p>
	　　尔时彼鹰复白王言。大王。愿放此鸽是我之食。王答鹰言。我久得慈于众生所尽应救护。鹰问王言。云何久得。尔时大王。即说偈言</p>
<p>
	　　我初发菩提尔时即摄护</p>
<p>
	　　于诸众生等尽生慈愍心</p>
<p>
	　　鹰复以偈答言</p>
<p>
	　　此语若真实速应还我鸽</p>
<p>
	　　若我饥饿死汝即舍慈心</p>
<p>
	　　王闻是已即便思惟。如我今者处身极难。我当云何筹量得理。作是念已即答鹰言。颇有余肉活汝命不。鹰答王言。唯新肉血可济我命。尔时大王作是思惟。当作何方。即说偈言</p>
<p>
	　　一切诸众生我常修护念</p>
<p>
	　　如此热血肉不杀终不得</p>
<p>
	　　作是念已。唯己身肉可以济彼。此极为易。复说偈言</p>
<p>
	　　割于自己肉而用与彼鹰</p>
<p>
	　　乃至舍己身当护恐怖命</p>
<p>
	　　尔时大王说是偈已便语鹰言。汝食我肉为得活不。鹰言可尔。愿王秤量身肉使与鸽等。而以与我。尔乃食之。尔时大王闻是语已心生<a>欢喜</a>。即语侍人速取秤来。以割我肉贸此鸽身。今正是我大吉会日。云何是吉会。即说偈言</p>
<p>
	　　老病所住处危脆甚臭秽</p>
<p>
	　　久应为法故舍此贱秽肉</p>
<p>
	　　时王侍人奉敕取秤。尔时大王虽见秤来都无愁色。即出其股。脚白滑泽如多罗叶。唤一侍人。即说偈言</p>
<p>
	　　汝今以利刀割取我股肉</p>
<p>
	　　汝但顺我语莫生疑畏想</p>
<p>
	　　不作难苦行不得一切智</p>
<p>
	　　一切种智者<a>三界</a>中最胜</p>
<p>
	　　菩提以轻缘终不可获得</p>
<p>
	　　是故我今者极应作坚固</p>
<p>
	　　尔时侍人悲泪满目。叉手合掌作如是言。愿见愍恕我不能作。我常受王供给使令。何忍以刀割王股肉。即说偈言</p>
<p>
	　　王是救济者我设割王肉</p>
<p>
	　　我身及与刀应疾当堕落</p>
<p>
	　　尔时大王手自捉刀欲割股肉。辅相大臣号泣谏诤不能令止。城内诸人亦各劝请。不随其语割于股肉。亲近诸人亦各返顾不忍见之。<a>婆罗门</a>各掩其目不忍能观。宫中婇女举声悲哭。天龙夜叉[乳-孚+卓]闼婆阿修罗紧那罗摩睺罗伽等。在<a>虚空</a>中各相谓言。如此之事信未曾有。尔时大王身体软弱。生长王宫未曾遭苦。举身毒痛迷闷殒绝。而自劝喻。即说偈言</p>
<p>
	　　咄心应坚住如此微小苦</p>
<p>
	　　何故乃迷闷汝观诸世间</p>
<p>
	　　百千苦缠逼无归无救护</p>
<p>
	　　无有覆育者悉不得<a>自在</a></p>
<p>
	　　唯有汝心者当为作救济</p>
<p>
	　　何故不自责横生苦恼想</p>
<p>
	　　释提桓因作是念。今此大王所为甚苦心能定不。即欲试之作如是言。汝今苦痛甚难可忍。何不罢休受恼乃尔。汝今以足不须作是放鸽使去。菩萨微笑而答之言。终不以痛违我誓心。假设有痛过于是者。终无退想。今以小苦方于<a>地狱</a>不可为喻。故应起意于苦恼众倍生慈悲。作是念已。即说偈言</p>
<p>
	　　我今割身苦心意极广大</p>
<p>
	　　智小志弱者受于地狱痛</p>
<p>
	　　如此苦长远深广无崖畔</p>
<p>
	　　云何可堪忍我愍如是等</p>
<p>
	　　是故应速疾急求于菩提</p>
<p>
	　　如是等诸苦救拔令<a>解脱</a></p>
<p>
	　　时天帝释复作是念。大王所作故未大苦。复有苦恼甚于是者心为动不。我今当试。作是思惟默然不语。时彼大王以所割肉着秤一头。复以鸽身着秤一头。鸽身转重。复割两[月*坒]及以身肉用着秤头。犹轻于鸽。时彼大王深生疑怪。何缘乃尔。即便举身欲上秤上。时鹰问言。汝何故起为欲悔耶。大王答言。我不欲悔。乃欲以身都上秤上救此鸽命。尔时大王欲上秤时颜色怡悦。左右亲近都不忍视。又驱诸人不忍使见。时王语言。恣意使看。时彼大王割身肉尽。骨节相抂。犹如画像在于雨中毁灭难见。尔时大王作是唱言。我今舍身。不为财宝。不为欲乐。不为妻子。亦不为宗亲眷属。乃求一切种智救拔众生。即说偈言</p>
<p>
	　　<a>天人</a>阿修罗[乳-孚+卓]闼婆夜叉</p>
<p>
	　　龙及鬼神等一切众生类</p>
<p>
	　　有见我身者皆令不退转</p>
<p>
	　　为贪智能故苦毒割此身</p>
<p>
	　　欲求种智者应当坚慈心</p>
<p>
	　　若不坚实者是则舍菩提</p>
<p>
	　　尔时大王不惜身命即登秤上。时诸大地六种震动。犹如草叶随波震荡。诸天空中叹未曾有。唱言。善哉善哉。真名精进志心坚固。即说偈言</p>
<p>
	　　我护彼命故自割己身肉</p>
<p>
	　　纯善怀悲愍执志不动转</p>
<p>
	　　一切诸天人皆生希有想</p>
<p>
	　　尔时化鹰叹未曾有。彼心坚实不久成佛。一切众生将有恃怙。释复本形在大王前。语毗首羯磨还复尔身。我等今当共设供养。而此菩萨志力坚固。犹须弥山处于大海终无动摇。菩萨之心亦复如是。即说偈言</p>
<p>
	　　我等应供养勇猛精进者</p>
<p>
	　　今当共起发赞叹令增长</p>
<p>
	　　诸有留难苦应当共遮止</p>
<p>
	　　与其作伴党<a>修行</a>久坚固</p>
<p>
	　　安住大悲地一切种智树</p>
<p>
	　　萌芽始欲现智者应拥护</p>
<p>
	　　毗首羯磨语释提桓因言。今大王于一切众生体性悲愍。当使彼身还复如故。愿一切众生智心不动。尔时帝释问彼王言。为于一鸽能舍是身不忧恼耶。尔时大王以偈答言</p>
<p>
	　　此身归舍弃犹如彼木石</p>
<p>
	　　会舍与禽兽火烧地中朽</p>
<p>
	　　以此无益身而求大利益</p>
<p>
	　　应当极欢喜终无忧悔心</p>
<p>
	　　谁有智能者以此危脆身</p>
<p>
	　　博贸坚牢法而当不欣庆</p>
<p>
	　　尔时帝释语大王言。此语难信。又如此事实未曾有。谁可信者。大王答言。我自知心。世有大仙能观察者。必知我心实无返异。帝释语言。汝作实语。尔时大王作是誓言。若我今者心无悔恨。当使此身还复如故。尔时大王观己所割身肉之处。即说偈言</p>
<p>
	　　我割身肉时心不存苦乐</p>
<p>
	　　无瞋亦无忧无有不喜心</p>
<p>
	　　此事若实者身当复如故</p>
<p>
	　　速成菩提道救于众生苦</p>
<p>
	　　说是偈已。尔时大王所割身肉还复如故。即说偈言</p>
<p>
	　　诸山及大地一切皆震动</p>
<p>
	　　树木及大海涌没不自停</p>
<p>
	　　犹如恐怖者战掉不自宁</p>
<p>
	　　诸天作音乐空中雨香花</p>
<p>
	　　钟鼓等众音同时俱发声</p>
<p>
	　　天人音乐等一切皆作唱</p>
<p>
	　　众生皆扰动大海亦出声</p>
<p>
	　　天雨细末香悉皆满诸道</p>
<p>
	　　花于虚空中迟速下不同</p>
<p>
	　　虚空诸天女散花满地中</p>
<p>
	　　若干种彩色金宝校饰衣</p>
<p>
	　　从天如雨坠天衣诸缕缋</p>
<p>
	　　相触而出声诸人屋舍中</p>
<p>
	　　宝器自发出庄严于舍宅</p>
<p>
	　　自然出声音犹如天伎乐</p>
<p>
	　　诸方无云翳四面皆清明</p>
<p>
	　　微风吹香气河流静无声</p>
<p>
	　　夜叉渴仰法增长倍庆仰</p>
<p>
	　　不久成正觉歌咏而赞誉</p>
<p>
	　　内心极欢喜诸胜干闼婆</p>
<p>
	　　歌颂作音乐美音轻重声</p>
<p>
	　　赞叹出是言不久得成佛</p>
<p>
	　　度于誓愿海速疾到吉处</p>
<p>
	　　果愿已成就忆念度脱我</p>
<p>
	　　时彼帝释共毗首羯磨供养菩萨已还于天宫</p>
<p>
	　　（六五）</p>
<p>
	　　复次应近善知识。近善知识者结使炽盛能得消灭。我昔曾闻。素毗罗王太子名娑罗那。时王崩背。太子娑罗那不肯绍继。舍位与弟。诣迦旃延所求索<a>出家</a>。既出家已。随尊者迦旃延。诣巴树提王国在彼林中住止。巴树提王将诸宫人。往诣彼林中眠息树下。彼尊者娑罗那乞食回还坐静树下。时诸宫人性好华果。诣于林中遍行求觅。娑罗那<a>比丘</a>盛年出家极为端正。尔时宫人见彼比丘年既少壮容貌殊特生希有想。而作是言。佛法之中乃有是人出家学道。即繞边坐。时巴树提王既眠寤已。顾瞻宫人及诸左右。尽各四散求觅不得。王即自求所在追寻。见诸宫人繞比丘坐听其<a>说法</a>。即说偈言</p>
<p>
	　　虽着鲜白衣不如口辩说</p>
<p>
	　　千女围繞坐爱敬其容貌</p>
<p>
	　　尔时彼王以瞋忿故语比丘言。汝得<a>罗汉</a>耶。答言不得。汝得阿那含耶。答言不得。汝得须陀洹耶。答言不得。汝得初禅二禅乃至四禅耶。答言不得。尔时彼王闻是语已甚大忿怒。语尊者言。汝非离欲人。何缘与此宫人共坐。即敕左右执此比丘。剥脱衣服唯留内衣。以棘刺杖用打比丘。时宫人等涕泣白王。彼尊者无有罪过。云何挝打乃至如是。王闻是语倍增瞋忿挝打过甚。尔时尊者。先是王子。身形柔软不更苦痛。举体血流。宫人睹之莫不涕泪。尊者娑罗那受是挝打遗命无几。闷绝躄地。良久乃稣。身体遍破如狗[口*制]啮。譬如有人蟒蛇所吸已入于口。实难可免。设还出口取活亦难。娑罗那从难得出亦复如是。张目恐怖又惧更打。举身血流不能着衣。抱衣而走。四望顾视。犹恐有人复来捉己。同梵行者见是事已。即说偈言</p>
<p>
	　　谁无悲愍心打毁此比丘</p>
<p>
	　　云何出家所而生勇健想</p>
<p>
	　　云何都不忍生此残害心</p>
<p>
	　　无过横加害实是非理人</p>
<p>
	　　出家舍荣贵单独无势力</p>
<p>
	　　衣钵以自随不畜盈长物</p>
<p>
	　　是何残害人毁打乃如是</p>
<p>
	　　诸同学等扶接捉手。诣尊者迦旃延所。见娑罗那举声涕哭。生于厌恶。而说偈言</p>
<p>
	　　如彼阎浮果赤白青班驳</p>
<p>
	　　亦有赤淤处血流处处出</p>
<p>
	　　谁取汝身体使作如是色</p>
<p>
	　　尔时比丘娑罗那。以己身破血流之处指示尊者。即说偈言</p>
<p>
	　　如我无救护单孑乞自活</p>
<p>
	　　自省无过患轻欺故被打</p>
<p>
	　　巴树提自恣豪贵土地主</p>
<p>
	　　起暴纵逸心恶鞭如注火</p>
<p>
	　　用烧毁我身我既无过恶</p>
<p>
	　　横来见打扑伤害乃致是</p>
<p>
	　　尊者迦旃延知娑罗那其心忿恚。而告之言。出家之法不护己身为灭心苦。即说偈言</p>
<p>
	　　汝身既苦厄云何生怨恨</p>
<p>
	　　莫起瞋恚鞭狂心用自伤</p>
<p>
	　　娑罗那心生苦恼瞋相外现。如龙斗时吐舌现光亦如雷电。而说偈言</p>
<p>
	　　和上应当知瞋慢烧我心</p>
<p>
	　　犹如枯干树中空而火起</p>
<p>
	　　出家修梵行已经尔所时</p>
<p>
	　　如我于今者欲还归其家</p>
<p>
	　　儜劣怯弱者犹不堪是苦</p>
<p>
	　　况我能堪忍如此大苦事</p>
<p>
	　　我今欲归家还取于王位</p>
<p>
	　　集诸象军众覆地皆黑色</p>
<p>
	　　瞋恚心炽盛昼夜无休息</p>
<p>
	　　犹如大猛火焚烧于山野</p>
<p>
	　　萤火在中燋巴树提亦尔</p>
<p>
	　　说是偈已即以三衣与同梵行者。涕泣哽咽礼和上足。辞欲还家。复说偈言</p>
<p>
	　　和上当听我忏悔除罪过</p>
<p>
	　　我今必向家心意无愿乐</p>
<p>
	　　于出家法中不得灭此怨</p>
<p>
	　　时彼和上于修多罗义中善能分别最为第一。辞辩乐说亦为第一。而告之言。汝今不应作如斯事。所以者何。此身不坚会归尽灭。是故汝今不应为身违远佛法。应当观察无常不净。即说偈言</p>
<p>
	　　此身不清净九孔恒流污</p>
<p>
	　　臭秽甚可恶乃是众苦器</p>
<p>
	　　是身极鄙陋痈疮之所聚</p>
<p>
	　　若少枨触时生于大苦恼</p>
<p>
	　　汝意迷着此殊非智能理</p>
<p>
	　　应舍下劣志如来所说偈</p>
<p>
	　　汝今宜忆持忿恚瞋恼时</p>
<p>
	　　能自禁制者犹如以[革*必]勒</p>
<p>
	　　禁制于恶马禁制名善乘</p>
<p>
	　　不制名放逸居家名牢系</p>
<p>
	　　出家为解缚汝既得解脱</p>
<p>
	　　返还求枷锁牢缚系闭处</p>
<p>
	　　瞋是内怨贼汝莫随顺瞋</p>
<p>
	　　为瞋所禁制佛以是缘故</p>
<p>
	　　赞于多闻者仙圣中之王</p>
<p>
	　　汝当随彼语今当忆多闻</p>
<p>
	　　莫逐于瞋恚若以铁锯解</p>
<p>
	　　身体及支节佛为富那等</p>
<p>
	　　所可宣说者汝宜念多闻</p>
<p>
	　　如是等言语当忆<a>舍利弗</a></p>
<p>
	　　说五不恼法汝当善观察</p>
<p>
	　　世间之八法汝宜深校计</p>
<p>
	　　瞋恚之过恶应当自观察</p>
<p>
	　　出家之标相心与相相应</p>
<p>
	　　为不相应耶比丘之法者</p>
<p>
	　　从他乞自活云何食信施</p>
<p>
	　　而生重瞋恚他食在腹中</p>
<p>
	　　云何生瞋恚而为于信施</p>
<p>
	　　之所消灭耶汝欲行法者</p>
<p>
	　　不应起瞋恚自言行法人</p>
<p>
	　　为众作法则而起瞋恚者</p>
<p>
	　　是所不应作瞋忿恼其心</p>
<p>
	　　而口出恶言智人所讥呵</p>
<p>
	　　是故不应为诸有出家者</p>
<p>
	　　应当具三事调顺于比丘</p>
<p>
	　　忍辱不起瞋决定持禁戒</p>
<p>
	　　实语不妄说善修于忍辱</p>
<p>
	　　不宜生瞋意<a>沙门</a>种类者</p>
<p>
	　　不应出恶言应着柔和衣</p>
<p>
	　　出家所不应瞋出粗恶语</p>
<p>
	　　犹如仙禅坐抽剑着抱上</p>
<p>
	　　比丘器衣服一切与俗异</p>
<p>
	　　瞋忿同白衣是所未应作</p>
<p>
	　　麤言同俗人云何名比丘</p>
<p>
	　　剃发除饰好自卑行乞食</p>
<p>
	　　作是卑下相不断于憍慢</p>
<p>
	　　若欲省憍慢应弃秽恶心</p>
<p>
	　　速求于解脱身如彼射的</p>
<p>
	　　有的箭则中有身众苦加</p>
<p>
	　　无身则无苦如似关逻门</p>
<p>
	　　击鼓着其侧有人从远来</p>
<p>
	　　疲极欲睡眠至门皆打鼓</p>
<p>
	　　未曾有休息此人不得眠</p>
<p>
	　　瞋于击鼓者彼共多人争</p>
<p>
	　　后思其根本此本乃是鼓</p>
<p>
	　　都非众人过即起斫破鼓</p>
<p>
	　　乃得安隐眠比丘身如鼓</p>
<p>
	　　为乐故出家蚊虻蝇毒草</p>
<p>
	　　皆能蜇螫人应常勤精进</p>
<p>
	　　远离于此身勿得久乐住</p>
<p>
	　　应睹其元本乃是阴界聚</p>
<p>
	　　破坏阴界苦安隐<a>涅盘</a>眠</p>
<p>
	　　时彼和上说是偈已。而语之言。汝于今者宜舍瞋忿恼害之心。设欲恼他当听我说。一切世间悉皆娆恼。云何方欲恼害众生。一切众生皆属死王。我及于汝并彼国王不久当死汝今何故欲杀怨家。一切有生皆归于死。何须汝害。生必有死无有疑难。如似日出必当灭没。体性是死。何须加害。汝设害彼有何利乐。汝名持戒。欲加毁人于未来世必得重报受苦无量。此报亦尔何须加毁。彼王毁汝。汝起大瞋。瞋恚之法现在大苦。于未来世复获苦报。先当害瞋。云何伤彼。若于剎那起瞋恚者逼恼身心。我今为汝说如是法。当听是喻。如指然火欲以烧他。未能害彼自受苦恼。瞋恚亦尔。欲害他人自受楚毒。身如干薪瞋恚如火。未能烧他。自身燋然。徒起瞋心欲害于彼。或能不能。自害之事决定成就。尔时娑罗那默然而听和上所说法要。同梵行者咸生欢喜。各相谓言。彼听和上所说法要必不罢道。娑罗那心怀不忍。高声而言。<a>无心</a>之人犹不能忍如斯之事。况我有心而能堪任。娑罗那说偈言</p>
<p>
	　　电光流虚空犹如金马鞭</p>
<p>
	　　虚空无情物犹出雷音声</p>
<p>
	　　我今是王子与彼未有异</p>
<p>
	　　云何能堪忍而当不加报</p>
<p>
	　　说是偈已。白和上言。所说实尔。然我今者心坚如石渧水不入。我见皮破血流在外。便生瞋恚憍慢之心。我不求请。亦非彼奴。亦非庸作。不是彼民。我不作贼。不中陷人。不斗乱王。为以何过而见加毁。彼居王位谓己有力。我今穷下人各有相。我自乞食坐空林中。横加毁害。我当使如己之比不敢毁害。我当报是不使安眠。我是善人横加毁辱。我今报彼当令受苦。过我今日使凶横者不敢加恶。作是语已。于和上前长跪白言。为我舍戒。尔时同师及诸共学同梵行者。举声大哭。汝今云何舍于佛法。或有捉手。或抱持者。五体投地为作礼者。而语之言。汝今慎莫舍于佛法。即说偈言</p>
<p>
	　　云何于众中独自而舍去</p>
<p>
	　　退于佛禁戒云何作是恶</p>
<p>
	　　云佛非我师比丘至汝家</p>
<p>
	　　云何不惭愧汝初<a>受戒</a>时</p>
<p>
	　　誓能尽形持云何无忠信</p>
<p>
	　　而欲舍梵行执钵持<a>袈裟</a></p>
<p>
	　　乞食以久长着铠捉刀杖</p>
<p>
	　　方欲入战阵王鞭毁汝身</p>
<p>
	　　弃舍沙门法不忆忍辱仙</p>
<p>
	　　割截于手足彼独是出家</p>
<p>
	　　汝非出家耶彼独自知法</p>
<p>
	　　汝不知法耶彼极被截刖</p>
<p>
	　　犹生慈愍心坚持心不乱</p>
<p>
	　　汝今为杖捶而便失心耶</p>
<p>
	　　尊者迦旃延语众人言。彼心以定。汝等舍去。当为汝治。诸比丘等既去之后。尊者迦栴延摩娑罗那顶。而作是言。汝审去耶。白言。和上。我今必去。迦旃延言。汝但一夜在此间宿。明日可去莫急舍戒。答言可尔。我今最后用和上语。今夜当于和上边宿。明日舍戒当还家居。取于王位与巴树提共相抗衡。和上足边以草为敷于其上宿。时迦旃延以神足力令其重眠。梦向本国。舍戒还家居于王位。集于四兵往向巴树提。时巴树提亦集四兵共其斗战。娑罗那军悉皆破坏。擒娑罗那拘执将去。巴树提言。此是恶人可将杀去。于其颈上系枷罗毗罗鬘。魁脍摇作恶声。令众人侍卫器仗围繞持至冢间。于其中路见迦旃延执持衣钵入城乞食。涕泣堕泪。向于和上。而说偈言</p>
<p>
	　　不用师长教瞋恚恼浊体</p>
<p>
	　　今当至树下毁败于佛法</p>
<p>
	　　我今趣死去众刀围繞我</p>
<p>
	　　如鹿在围中我今亦如是</p>
<p>
	　　不见阎浮提最后见和上</p>
<p>
	　　虽复有恶心故如牛念犊</p>
<p>
	　　时彼魁脍所执持刀犹如青莲。而语之言。此刀斩汝。虽有和上何所能为。求哀和上举声大哭。我今归依和上。即从睡觉惊怖礼和上足。愿和上解我违和上语言。我本愚痴欲舍佛禁。听我出家我不报怨亦不用王。所以者何。乐欲味少苦患众多。怨恚过恶我悉证知。我今唯欲得解脱法。我无志定轻躁众生不善观察。于诸智者不共语言。为一切众生所呵骂器。唯愿和上度我出家。于苦恼时现悲愍相。我于苦恼中和上悲愍我。迦栴延言。汝不罢道我以神力故现梦耳。彼犹不信。和上右臂出光。而语之言。汝不罢道自看汝相。娑罗那欢喜作是言。呜呼善哉知识。以善方便开解于我。我有过失以梦支持。佛说善知识者梵行全体。此言实尔。谁有得解脱不依善知识。唯有痴者不依善友。云何而能得于解脱。尊者迦旃延拔济娑罗那巴树提瞋恚之毒药消灭无遗余。是故有智者应近善知识。</p>
		

	
	

		</div></div><hr><script charset='utf-8' src='../../js/footer.js'></script></body></html>