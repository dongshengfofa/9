<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 大庄严论经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 大庄严论经</center></div><div class='fo'><center>经文出处:来自无量光明网</center><br/><br>
			<p>
	　　<strong>第五卷 大庄严论经</strong></p>
<p>
	　　<a>马鸣菩萨</a>造</p>
<p>
	　　后秦<a>三藏</a>鸠摩罗什译</p>
<p>
	　　（二三）</p>
<p>
	　　复次若人亲近有智善友。能令身心内外俱净。斯则名为真善丈夫。我昔曾闻。有一<a>比丘</a>次第乞食至大<a>婆罗门</a>家。时彼家中遇比丘已。屋栋摧折打破水瓮。牸牛绝靷四向驰走。时婆罗门即作是言。斯何不祥。不吉之人来入吾家有此变怪。比丘闻已即答之言。汝颇见汝家内诸小儿等[月*于]瘦腹胀面目肿不。婆罗门言。我先见之。比丘复言。汝舍之中有夜叉鬼。依汝舍住吸人精气。故令汝家诸小儿等有斯疹疾。今此夜叉以畏于我恐怖逃避。以是令汝梁折瓮破牸牛绝靷。婆罗门言。汝有何力。比丘答言。我以亲近如来法教有此威力。故令夜叉畏我如是。婆罗门复作是言。云何名为如来法教。于时比丘次第为说<a>佛法</a>教诫。令婆罗门夫妇闻已心意解悟俱得须陀洹果。时婆罗门。即说偈言</p>
<p>
	　　善哉上德者善说真实法</p>
<p>
	　　<a>佛教</a>从耳闻入我心屋宅</p>
<p>
	　　使我家安隐为我作拥护</p>
<p>
	　　唯愿于今者少听我所说</p>
<p>
	　　破我心意舍折我愚痴梁</p>
<p>
	　　善为我驱遣吸功德夜叉</p>
<p>
	　　除诸见罗剎惑盗以为瓮</p>
<p>
	　　身见水盈满今者已破坏</p>
<p>
	　　痴乳牛奔走挽绝无明靷</p>
<p>
	　　如向所见事悉集我身中</p>
<p>
	　　诸色犹如镜影像在中现</p>
<p>
	　　无始<a>生死</a>中未曾见斯事</p>
<p>
	　　我今因于汝始见四圣谛</p>
<p>
	　　今值善知识缘会故相遇</p>
<p>
	　　除我心贪患去我家中鬼</p>
<p>
	　　<a>世间</a>久已传四围陀所说</p>
<p>
	　　应作于大祀庄严种种物</p>
<p>
	　　备具祀场上恒河等大济</p>
<p>
	　　洗浴除罪过速疾得生天</p>
<p>
	　　我昔来<a>修行</a>未曾得果报</p>
<p>
	　　然我未能知为定得不得</p>
<p>
	　　祀祠及洗浴不如近善友</p>
<p>
	　　我今近善友已获其果证</p>
<p>
	　　不生又不死<a>解脱</a>趣<a>涅盘</a></p>
<p>
	　　永离怖畏处非是财宝求</p>
<p>
	　　假王威势力投岩赴焰火</p>
<p>
	　　严切寒冬月冻冰儭其体</p>
<p>
	　　盛夏郁蒸时五热以炙身</p>
<p>
	　　编椽及棘刺寝卧于其上</p>
<p>
	　　越山渡大海祀火而咒说</p>
<p>
	　　如是苦行等不能得涅盘</p>
<p>
	　　唯有修禅智戒闻及专精</p>
<p>
	　　如此<a>法事</a>等为何从而获</p>
<p>
	　　必因善知识然后能具得</p>
<p>
	　　（二四）</p>
<p>
	　　复次若人为恶应堕<a>地狱</a>。遇善知识能灭其罪得生人天。我昔曾闻。有婆迦利人至中<a>天竺</a>。时天竺国王即用彼人为聚落主。时聚落中多诸婆罗门有亲近者。为聚落主说罗摩延书。又婆罗他书说。阵战死者命终生天。投火死者亦生天上。又说天上种种快乐。辞章巧妙。而作是说。使聚落主心意骇动谓必有是。即作火坑。聚香薪[卄/积]作婆罗门会。诸人云集来至会所。时聚落主将欲投火。此聚落主与一释种比丘先共相识。尔时比丘来至其家。见聚落主。于其家中种种庄严。比丘问言。欲作何等。聚落主言。我欲生天。比丘问言。汝云何去。寻即答言。我投火坑便得生天。比丘问言。汝颇知天道不。答言不知。比丘问言。汝若不知云何得去。汝今行时。从一聚落至一聚落。尚须引导而知途路。况彼天上道路长远。忉利天上去此三百三十六万里。无人引导。何由能得至彼天上。若天上乐者。彼上座婆罗门。年既老大贫于财物。其妇又老面首丑恶。何所爱乐何不将去共向天上。时彼聚落主既闻语已。作是思惟。若投火坑得生天者。彼婆罗门应共我去。所以者何。彼婆罗门贫穷困苦无可爱恋。应当舍苦就彼天乐。若其不去徒作欺诳欲杀于我。作是念已即便前捉上座婆罗门手。欲共投火俱向天上。时婆罗门挌不肯去。何以故。婆罗门等但为钱财来至会所。时聚落主见婆罗门不欲入火。即说偈言</p>
<p>
	　　如所闻上天众乐不可计</p>
<p>
	　　触物生贪着视东而忘西</p>
<p>
	　　计其家所有一切众乐具</p>
<p>
	　　比方于天上犹若以芥子</p>
<p>
	　　以方于太山若其必少欲</p>
<p>
	　　而无贪著者我今观察汝</p>
<p>
	　　贪欲剧炽火若不用妇女</p>
<p>
	　　看守丑老妻而来至此会</p>
<p>
	　　贪求于钱财用供给其家</p>
<p>
	　　若爱恋其子不欲生天者</p>
<p>
	　　计彼生天力过足护汝子</p>
<p>
	　　若不知天道何故使我往</p>
<p>
	　　设知天道者何故格不去</p>
<p>
	　　云何喜教人欲使我投火</p>
<p>
	　　或贪我财物欲得分取用</p>
<p>
	　　云何无悲愍苦酷乃如是</p>
<p>
	　　或是先世怨必是大欺诳</p>
<p>
	　　与死作伴党劝令我生天</p>
<p>
	　　劝奖我令死强逼我入火</p>
<p>
	　　教人远家居修于苦行法</p>
<p>
	　　投渊及赴火自饿亦断食</p>
<p>
	　　观其教旨意欲令门断绝</p>
<p>
	　　斯诸婆罗门乐为杀害事</p>
<p>
	　　是故我舍离当入于佛法</p>
<p>
	　　佛法大慈悲终不伤害物</p>
<p>
	　　大火焚山野麋鹿皆避走</p>
<p>
	　　由其爱性命求觅清凉处</p>
<p>
	　　我今亦应尔归诚求救护</p>
<p>
	　　尔时比丘见婆迦利心已厌患诸婆罗门。于三宝所深生信敬。赞言。善哉善哉。慧命。汝于今者始在天道。即说偈言</p>
<p>
	　　佛语至天道及以解脱道</p>
<p>
	　　此语决定至中间终无错</p>
<p>
	　　一切智说道广略之别相</p>
<p>
	　　无害实语等施及伏诸根</p>
<p>
	　　是道与天道斯非诸苦行</p>
<p>
	　　投渊赴火等之所能获得</p>
<p>
	　　此可作死缘非天解脱因</p>
<p>
	　　往古人寿长诸仙寿亦长</p>
<p>
	　　厌患此身故不欲久住世</p>
<p>
	　　先习诸<a>禅定</a>断于欲界结</p>
<p>
	　　自知舍是身必生于梵天</p>
<p>
	　　无由得丧命投渊而赴火</p>
<p>
	　　由此丧命故得生梵天中</p>
<p>
	　　禅定断结故而得生梵天</p>
<p>
	　　不由投岩火得生于天上</p>
<p>
	　　彼有同伴仙以天眼观察</p>
<p>
	　　此死生何处见生梵天中</p>
<p>
	　　先见投渊死谓以此生天</p>
<p>
	　　余者愚不见谓为投渊火</p>
<p>
	　　得生梵天上是故生倒见</p>
<p>
	　　诸余婆罗门愚痴无智能</p>
<p>
	　　不观修禅定断除诸结使</p>
<p>
	　　但睹投渊火谓得生天上</p>
<p>
	　　由是倒惑故遂生诸经论</p>
<p>
	　　愚者皆信受投渊而赴火</p>
<p>
	　　智人善观察舍弃而不为</p>
<p>
	　　修行诸善法以为天道因</p>
<p>
	　　投渊赴火等非是修善行</p>
<p>
	　　可得脱死缘亦非生天因</p>
<p>
	　　身心依佛法是名寂灭道</p>
<p>
	　　用是外道为无果徒受苦</p>
<p>
	　　钻水求醍醐虽劳永难得</p>
<p>
	　　（二五）</p>
<p>
	　　复次夫修施者当离八危。若积财宝危难甚多。智人修施是乃坚牢。我昔曾闻。有一国王谪罚商贾。而告之言。汝所有财悉疏示我。估客至家。思惟先来所施之物。施诸乞儿一餐之食。乃至并施鸟兽所有谷草。悉疏示王。王见是已问言。如此之事何故疏来。估客答言。王先约敕所有财物悉疏示我。我所有财疏牒者是。即说偈言</p>
<p>
	　　五家共有者今悉在家中</p>
<p>
	　　我今所牒者无有能侵夺</p>
<p>
	　　如此所牒者王贼及水火</p>
<p>
	　　皆所不能侵假设七日出</p>
<p>
	　　须弥及巨海一切悉融消</p>
<p>
	　　如此所施物不能烧一毫</p>
<p>
	　　钱财寄父母兄弟及姊妹</p>
<p>
	　　一切诸亲友悉皆有败失</p>
<p>
	　　唯有所施物终不可败衰</p>
<p>
	　　施为行宝藏世世恒随人</p>
<p>
	　　施为极亲友无有能坏者</p>
<p>
	　　贫穷之巨海极大可怖畏</p>
<p>
	　　施是坚牢船唯有惠施者</p>
<p>
	　　能得度<a>彼岸</a>我知施果报</p>
<p>
	　　是故<a>无畏</a>说所牒是我财</p>
<p>
	　　家中有财宝五家之所共</p>
<p>
	　　是故不敢牒言是我所有</p>
<p>
	　　王闻是语心生<a>欢喜</a>。赞言善哉。汝是福胜人。我今不用汝所有物。如汝所说。施是汝财。余财悉共。尔时国王。即说偈言</p>
<p>
	　　若行惠施者自手而过与</p>
<p>
	　　应发欢喜心勿生悔恨想</p>
<p>
	　　是故未来世人天受快乐</p>
<p>
	　　所有资财物眼见己财宝</p>
<p>
	　　分散属诸家不能速疾施</p>
<p>
	　　无能侵夺者若人悭不施</p>
<p>
	　　终为他所夺现在恶名闻</p>
<p>
	　　来生多贫乏是为最愚痴</p>
<p>
	　　见他人屋宅及以众财宝</p>
<p>
	　　死后众家用毫厘不逐己</p>
<p>
	　　目睹如此事不能生厌恶</p>
<p>
	　　速疾舍财物财不五家共</p>
<p>
	　　唯有修惠施死时一切舍</p>
<p>
	　　无有随己者决定必舍离</p>
<p>
	　　然不得施报以见是事故</p>
<p>
	　　智者必应施二事俱名施</p>
<p>
	　　应当自施与檀越如大象</p>
<p>
	　　津腻香常流如是智檀越</p>
<p>
	　　功德利充满世人所赞叹</p>
<p>
	　　饶财悭不施为世所嗤笑</p>
<p>
	　　设复有财钱见乞方背去</p>
<p>
	　　虽复饶财宝名为贫衰患</p>
<p>
	　　施者虽贫穷常名有<a>财富</a></p>
<p>
	　　悭贪虽多财不脱贫衰患</p>
<p>
	　　檀越以水施洗除心贪垢</p>
<p>
	　　悭无善乐报趣于死径路</p>
<p>
	　　必坠深坑阱种种众宝物</p>
<p>
	　　象马与牛羊神逝气绝时</p>
<p>
	　　一切悉舍去临终生苦恼</p>
<p>
	　　以是生眷恋怖畏大热恼</p>
<p>
	　　修施者临终欢乐无悔恨</p>
<p>
	　　悭嫉智者讥施者贫与富</p>
<p>
	　　恒常受快乐悭者如塜间</p>
<p>
	　　人皆避远离悭贪者虽存</p>
<p>
	　　其实同饿鬼施者有名称</p>
<p>
	　　一切所钦仰智者之所爱</p>
<p>
	　　命终生天上诸有爱己者</p>
<p>
	　　云何不修施施为善好伴</p>
<p>
	　　胜妙之资粮不用车马乘</p>
<p>
	　　一切众侍卫施为行宝藏</p>
<p>
	　　后世之津梁布施离众难</p>
<p>
	　　五家不能侵何有爱己者</p>
<p>
	　　而当不修施若施百千万</p>
<p>
	　　后身得少许尚应修布施</p>
<p>
	　　况少修惠施大获于福报</p>
<p>
	　　是故有智者应当修布施</p>
<p>
	　　（二六）</p>
<p>
	　　复次若闻正说能解于缚。我昔曾闻。德叉尸罗国有罪之人闭僧坊中。于其夜中众僧<a>说法</a>。其被闭者。来至僧中次坐听法。有一比丘说于生死逆顺之经。说言。佛告诸比丘。凡愚之人不闻法者不知色。不知色习。不知色味。不知色过患。不知色出要。不知色厌。一切众生如实不知如是过患。若为色缚。是名真缚。何谓色缚。视见端正。是名色缚。为色缚者内尽被缚。而此色者于生死中不知其根。生死大河无济渡处。不知生死出要。于生死中被诸系缚。从此身缚乃至后身。时被闭者。闻说是法思惟其义。忆持不忘读诵通利。时王遣人解其系缚。所亲知识眷属将从。欣其得脱皆来问讯。时被缚者。即说偈言</p>
<p>
	　　汝见我缚解慰问生欢喜</p>
<p>
	　　凡夫愚痴者常缚未曾解</p>
<p>
	　　色缚于凡夫五阴悉羁系</p>
<p>
	　　生能缚于物死缚亦复然</p>
<p>
	　　今身至后世未始不系缚</p>
<p>
	　　轮回羁缚中数数受生死</p>
<p>
	　　我从彼师所闻说如是言</p>
<p>
	　　此语我耳闻一切种智说</p>
<p>
	　　一切诸结使系缚于我心</p>
<p>
	　　如牛轭所缚我有如斯缚</p>
<p>
	　　于中未解脱云何汝等辈</p>
<p>
	　　言我从缚解汝等于我所</p>
<p>
	　　若实爱念者当为见启王</p>
<p>
	　　令我得<a>出家</a><a>正见</a>迹在前</p>
<p>
	　　寂灭之彼岸若获如是事</p>
<p>
	　　乃可名解脱若得出家者</p>
<p>
	　　便为是离缚真实得解脱</p>
<p>
	　　尔时眷属闻是语已。启白于王便得出家。既出家已精勤<a>修道</a>得阿<a>罗汉</a>。而彼罪人闭系僧坊。以听法故尚得解脱。况故听法。是故行人于塔寺所宜往听法</p>
<p>
	　　（二七）</p>
<p>
	　　复次病苦笃时言教不行漫现强健。所可作事宜应速作。我昔曾闻。法王阿育身遇重患。得诸财物。尽用施僧。又从诸臣索种种宝。时诸臣等不肯复与。唯得半庵摩勒果欲以奉僧。便集臣相而告之言。即于今日谁为王者谁言教行。诸臣答言。唯有大王威德所领。遍阎浮提言教得行。王说偈言</p>
<p>
	　　汝称我为王教令得<a>行者</a></p>
<p>
	　　将顺于我意故作如是说</p>
<p>
	　　汝等作斯言悉皆是妄语</p>
<p>
	　　我言教已坏一切不自由</p>
<p>
	　　唯有此半果于中得<a>自在</a></p>
<p>
	　　富贵是凡鄙咄哉可呵责</p>
<p>
	　　譬如山顶河瀑疾不暂停</p>
<p>
	　　吾虽为人帝贫穷忽至我</p>
<p>
	　　贫穷世所畏速疾至我所</p>
<p>
	　　说是偈已。又复赞叹<a>世尊</a>所说真实不虚。复说偈言</p>
<p>
	　　富贵虽炽盛会必有衰灭</p>
<p>
	　　富贵人希乐衰灭世憎恶</p>
<p>
	　　此言不虚妄瞿昙之所说</p>
<p>
	　　我于往日时设有诸言教</p>
<p>
	　　心念而发言言必不坠落</p>
<p>
	　　鬼神奉承命遍于四海内</p>
<p>
	　　闻者咸受用无有违逆者</p>
<p>
	　　如河冲大山激水还回流</p>
<p>
	　　衰败如大山遮吾都不行</p>
<p>
	　　我昔有言教无敢有逆者</p>
<p>
	　　未曾有奸恶寇难见拒违</p>
<p>
	　　覆盖于大地无能违逆者</p>
<p>
	　　男女与大小无敢不敬从</p>
<p>
	　　设有违教者我悉能摧伏</p>
<p>
	　　诸有苦难者安慰救济之</p>
<p>
	　　病苦及贫穷无不疗治者</p>
<p>
	　　我今福德尽贫穷忽然至</p>
<p>
	　　困厄乃如斯我是阿育王</p>
<p>
	　　云何遭此苦如阿输伽树</p>
<p>
	　　斫根令断绝花叶及枝茎</p>
<p>
	　　一切皆萎干我今亦如是</p>
<p>
	　　富贵幻化不得久停。顾见傍医而作是言。咄可恶贱富贵暂有。犹如电光。如焰速灭又如象耳动摇不停。亦如蛇舌鼓动不息。又如朝露见日则干。曾从他闻说如是偈</p>
<p>
	　　富贵利难止轻躁不暂停</p>
<p>
	　　智者应善知无得憍放逸</p>
<p>
	　　此身及后世宜当求自利</p>
<p>
	　　若得富贵者虽复悭守护</p>
<p>
	　　百方皆毁败富贵犹在行</p>
<p>
	　　如蛇行不直若善观察者</p>
<p>
	　　于其强健时宜速作福德</p>
<p>
	　　若复遭病苦心应当修福</p>
<p>
	　　不必在形骸其家亲属等</p>
<p>
	　　若知必死者己虽有财物</p>
<p>
	　　不得自在施安利获钱财</p>
<p>
	　　值遇<a>福田</a>处便可速施与</p>
<p>
	　　若于身强健及己病苦时</p>
<p>
	　　宜常修布施等无有别异</p>
<p>
	　　然此诸财物唯有过患耳</p>
<p>
	　　若当临死时亲戚及妇儿</p>
<p>
	　　虽是己财物若欲用惠施</p>
<p>
	　　护遮不肯与危惙在须臾</p>
<p>
	　　所愿不自由</p>
<p>
	　　尔时阿育王。剃发时过着垢腻衣。参差不整羸瘦战悼喘息粗上。向于如来涅盘方所。自力合掌忆佛功德。涕泪交流。而说偈言</p>
<p>
	　　今合掌向佛是我最后时</p>
<p>
	　　佛说三不坚贸易于坚法</p>
<p>
	　　我今合指掌用易坚牢法</p>
<p>
	　　如似融石山求取于真金</p>
<p>
	　　不坚财物中日夜取坚法</p>
<p>
	　　我今余福利持用奉最上</p>
<p>
	　　今我此福业不求帝释处</p>
<p>
	　　及与梵果报况复阎浮王</p>
<p>
	　　以此布施果及恭敬信向</p>
<p>
	　　愿得心自在无能割截者</p>
<p>
	　　得圣净无垢永离众苦患</p>
<p>
	　　阿输伽王以半庵摩勒舍施众僧。唤一亲近而语之言。汝颇忆我先畜养不。取我今者最后之教。持此半果奉鸡头末寺众僧。称我名字。阿输伽王最后顶礼比丘僧足。如我辞曰。于阎浮提得自在者。果报衰败失自在力。唯于半果而得自在。愿僧怜愍受我最后半果之供。令我来世得报广大。愿余人等莫令如我于最后时不得自在。尔时侍人即奉王命。赍此半果诣僧坊中。集一切僧礼僧足已。叉手合掌白众僧言。阿输伽王礼众僧足。作是语已。涕泣盈目哽噎气塞。持此半果示众僧已。即说偈言</p>
<p>
	　　一盖覆天地率土言教行</p>
<p>
	　　譬如日中时遍炙于大地</p>
<p>
	　　福业既已消崩落忽来至</p>
<p>
	　　为业所欺弄败坏失荣贵</p>
<p>
	　　如日临欲没<a>信心</a>致礼敬</p>
<p>
	　　又以此半果用奉施众僧</p>
<p>
	　　以表无常相示豪贵迁动</p>
<p>
	　　尔时诸上座闻是偈已。惨恻不乐生悲愍心。受其半果以示大众。而作是言。我等今可生厌离心。佛婆伽婆。于修多罗作如是说。见他衰患。应当深心生于厌离。诸有心者见如此事。谁不怜愍生厌患心。即说偈言</p>
<p>
	　　勇猛能施者诸王中最胜</p>
<p>
	　　牟梨中大象名曰阿输伽</p>
<p>
	　　富有阎浮提一切皆自由</p>
<p>
	　　今为诸群臣遮制不自从</p>
<p>
	　　一切皆制止唯半庵摩勒</p>
<p>
	　　于此得自在用施于众僧</p>
<p>
	　　富有极广大一切得自在</p>
<p>
	　　生于自高心今日安所在</p>
<p>
	　　凡愚应观此速疾改易心</p>
<p>
	　　富利都败失唯有此半果</p>
<p>
	　　令诸比丘僧皆生厌患心</p>
<p>
	　　时僧上座言。末此半果着僧羹中。而作是言。大檀越阿育王最后供养。何故说此一切财富悉不坚牢。以是之故。佛婆伽婆说。不坚之财易于坚财。不坚之身易于坚身。不坚之命易于坚命。檀越。应生欢喜。以不坚之财随逐于己至于后世。宜常修施莫使断绝</p>
<p>
	　　（二八）</p>
<p>
	　　复次凡愚之人。若有轻毁于彼贤人。贤人终不生于瞋恚。得他毁骂生随顺语。我昔曾闻。有一人于其家中施设客会。多作花鬘以与众会。众人得鬘皆戴顶上。有一贤者极为贫悴诣客会中。次得花鬘不着头上以置傍边。众人皆言。此人贫穷欲卖此鬘。是以不着。时优婆塞闻是语已。答言实尔。我若卖时。极得贵价。然后当与。即说偈言</p>
<p>
	　　如昔日须鬘本曾卖一花</p>
<p>
	　　九十一劫中天上受快乐</p>
<p>
	　　今日最后身得于涅盘乐</p>
<p>
	　　如似放牛女以臭恶草花</p>
<p>
	　　众人所不喜女人卖此花</p>
<p>
	　　得生忉利天如彼女所卖</p>
<p>
	　　我今欲向佛亦欲卖此花</p>
<p>
	　　能发如是心希有极难值</p>
<p>
	　　如此卖花者<a>三界</a>中无比</p>
<p>
	　　尔时诸人问优婆塞。谁能少施获大福报时优婆塞语众人言。今当为汝说善坚法。花鬘萎干便即弃舍佛舍王位如弃萎花。即说偈言</p>
<p>
	　　佛舍转轮位如弃萎花鬘</p>
<p>
	　　七觉严其心清净无垢秽</p>
<p>
	　　庄严悉已备安用是花为</p>
<p>
	　　但我专精心以鬘施佛塔</p>
<p>
	　　今我卖上佛世间无伦匹</p>
<p>
	　　如是法商主终无贫穷时</p>
<p>
	　　此卖最为胜名称有功德</p>
<p>
	　　我今持此花欲以供养塔</p>
<p>
	　　（二九）</p>
<p>
	　　复次譬如幻师以此阴身作种种戏。能令智者见即解悟。我昔曾闻。有一幻师有信乐心至昼暗山。为僧设食供养已讫。幻尸陀罗木作一女人端正奇特。于大众前抱捉此女。而呜唼之共为欲事。时诸比丘见此事已咸皆嫌忿。而作是言。此无惭人所为鄙亵。知其如是不受其供。时彼幻师既行欲已。闻诸比丘讥呵嫌责。即便以刀斫刺是女。分解支节挑目截鼻。种种苦毒而杀此女。诸比丘等又见此事倍复嫌忿。我等若当知汝如是宁饮毒药不受其供。时彼幻师而作是言。尔众比丘见我行欲便致瞋忿。见我断欲杀彼女人复致嫌责。我当云何奉事众僧。时诸比丘见其如是。纷纭称说扰动不安。尔时幻师即捉尸陀罗木用示众僧。合掌白言。我向所作即是此木。于彼木中有何欲杀。我欲安于众僧身故设是饮食。欲令众僧心得安故为此幻耳。愿诸比丘听我所说。岂可不闻。佛于修多罗中说一切法犹如幻化。我今为欲成彼语故。故作斯幻。如斯幻身无寿无命。识之幻师运转机关。令其视眴俯仰顾眄。行步进止或语或笑。以此事故深知此身真实<a>无我</a>。即说偈言</p>
<p>
	　　先观彼相貌想象起倒惑</p>
<p>
	　　横生女情想入于欲网罥</p>
<p>
	　　深实观察者知身都无我</p>
<p>
	　　如彼善幻师以木为女人</p>
<p>
	　　意行于颠倒愚谓为众生</p>
<p>
	　　于此幻伪中妄起男女想</p>
<p>
	　　智者善观察阴界及诸入</p>
<p>
	　　缘假成众生分分各别异</p>
<p>
	　　和合众分故能作于诸业</p>
<p>
	　　诸行无男女亦无有<a>寿命</a></p>
<p>
	　　<a>色欲</a>及细滑威仪并处所</p>
<p>
	　　如此四种欲回转婴愚心</p>
<p>
	　　一切智亦说幻伪欺世间</p>
<p>
	　　如彼幻网中化作诸色像</p>
<p>
	　　生死网亦然现五道差别</p>
<p>
	　　忧喜与瞋忿愁恼及斗诤</p>
<p>
	　　如彼众扰乱犹如鬼遍身</p>
<p>
	　　心起诸作业同彼鬼无异</p>
<p>
	　　从心起于风因风造作业</p>
<p>
	　　众生见造业种种诸色像</p>
<p>
	　　于此业行中起威仪形色</p>
<p>
	　　不解其容止便横计我想</p>
<p>
	　　此身名机关脂髓皮肉发</p>
<p>
	　　三十六物等和合以为身</p>
<p>
	　　愚者计众生而实无宰主</p>
<p>
	　　但以风力故俯仰而屈伸</p>
<p>
	　　以依于心故则能起五识</p>
<p>
	　　然此心识者念念皆迁灭</p>
<p>
	　　愚者起痴觉计此身有我</p>
<p>
	　　口业若干种身业亦复然</p>
<p>
	　　言笑及威仪皆如幻所作</p>
<p>
	　　此中无有我用离宰主故</p>
<p>
	　　而斯虚伪法无寿无知见</p>
<p>
	　　妄起于想象陷没诸凡夫</p>
<p>
	　　如彼幻师所说之事真实无异。时诸比丘闻其说已皆得见谛。是故当知诸法如幻。能知是者。则便能断诸行之源</p>
<p>
	　　（三○）</p>
<p>
	　　复次施戒及论其事浅近。善根熟者能乐深法。我昔曾闻。有阿育王初得信心数请众僧。入宫供养日日听法。施张帐幕遮诸妇女而使听法。时说法比丘以诸妇女多着世乐。但为赞叹施戒之法。有一妓女宿根淳熟。不避王法分受其罪。即便拨幕到比丘所。白比丘言。佛所说者唯有施戒更有余耶。比丘答言。姊妹。我意不谓乃有如是利根之人。故作此说。若欲听者当更为汝说诸深法。告女人言。佛说一切世间所未闻法。所谓<a>四谛</a>。即为女人分别说之。女人闻已得须陀洹道。尔时女人作如是言。虽违王法得大义利。即说偈言</p>
<p>
	　　闻说四<a>真谛</a><a>法眼</a>净无垢</p>
<p>
	　　以此危脆命贸佛法坚命</p>
<p>
	　　假设于人王今来害我者</p>
<p>
	　　我以得慧命终无悔恨心</p>
<p>
	　　时诸宫人见此妓女干冒王法。心怀战惧恐同其罪。时此妓女见是事已。手自执刀到于王前。五体投地伏罪请死。复说渴言</p>
<p>
	　　王制极严峻无敢违犯者</p>
<p>
	　　我为听法故冒犯分受死</p>
<p>
	　　我今渴于法冒突至僧所</p>
<p>
	　　如春热渴牛求水不避杖</p>
<p>
	　　突入清流中饮足乃还归</p>
<p>
	　　大王应当知佛法难闻值</p>
<p>
	　　譬如优昙花难可得值遇</p>
<p>
	　　三界大真济所说诸妙法</p>
<p>
	　　我得闻斯说云何不欣乐</p>
<p>
	　　其所说法者乃实是灯炬</p>
<p>
	　　灭结大鼓声<a>天人</a>之桥津</p>
<p>
	　　又闻解脱铃欢喜娱乐音</p>
<p>
	　　<a>菩萨</a>于昔日苦行勤求法</p>
<p>
	　　投岩及割肉以求无上道</p>
<p>
	　　既得为人说甚难可值遇</p>
<p>
	　　我得值斯法云何不听受</p>
<p>
	　　此身如聚沫<a>芭蕉</a>及泡焰</p>
<p>
	　　四大蛇缠扰今斯法施会</p>
<p>
	　　难可得闻值何惜鄙秽身</p>
<p>
	　　而当不听法而此危幻身</p>
<p>
	　　虽复能进止顾视诸威仪</p>
<p>
	　　来去及坐卧看示及语言</p>
<p>
	　　实非是众生而作众生想</p>
<p>
	　　种种诸威仪一切皆如幻</p>
<p>
	　　不久当散毁舍弃于冢间</p>
<p>
	　　尸骸同木石乌鸟所残食</p>
<p>
	　　雨渍令腐败犹泥人毁坏</p>
<p>
	　　尔时彼王闻斯偈已而告之言。汝能至意听如是法。今证何事。妓女即说偈言</p>
<p>
	　　今不覆藏时我宜当实说</p>
<p>
	　　已证须陀洹应发欢喜心</p>
<p>
	　　至心而善听我今自见法</p>
<p>
	　　终不随他信心无有疑网</p>
<p>
	　　已闭三恶趣生死作边际</p>
<p>
	　　我已离有狱于六十二见</p>
<p>
	　　牢缚今已解不久当远离</p>
<p>
	　　趣向<a>甘露</a>城十力坊所道</p>
<p>
	　　阴界及诸入我悉如是见</p>
<p>
	　　观身如蛇箧阴如拔刀贼</p>
<p>
	　　欲如怨诈亲诸根如空聚</p>
<p>
	　　六尘破村贼陷下之爱河</p>
<p>
	　　已悟如斯事求彼安隐处</p>
<p>
	　　王闻是已于佛法中倍生敬心。而作是言。呜呼佛法。大力世尊厌生死道。呜呼佛法。有信向者皆得解脱。何以知之。女人浅智尚能解悟。过六师故。我今向阿耨多罗调御丈夫坊处生归依心。南无救一切众生大悲者开甘露法。男女长幼等同修行。即说偈言</p>
<p>
	　　若谓女人解名为浅近者</p>
<p>
	　　诸余深智人敬尚方能悟</p>
<p>
	　　如是甚深义为智所敬者</p>
<p>
	　　乃是牟尼尊最胜正导说</p>
<p>
	　　所说之妙法闻者极欣乐</p>
<p>
	　　专念而摄心能令不放逸</p>
<p>
	　　所说不为论亦不为摧灭</p>
<p>
	　　外道诸语论一切自破坏</p>
<p>
	　　不曾自称誉名闻遍世间</p>
<p>
	　　虽说实功德不名自称誉</p>
<p>
	　　威德虽炽盛湛然具寂灭</p>
<p>
	　　既具一切智不恃而自高</p>
<p>
	　　所作虽勇健而复善调顺</p>
<p>
	　　解脱诸矜高然复不鄙劣</p>
<p>
	　　说法久流布无能讥呵者</p>
<p>
	　　无害者所说种种多差别</p>
<p>
	　　然诸一切人无能说其过</p>
<p>
	　　言说虽丰广无有厌患者</p>
<p>
	　　所说虽同俗而理出世间</p>
<p>
	　　善逝之所说文字世流布</p>
<p>
	　　然常未曾有化度恒新异</p>
<p>
	　　如是妙言论无不合掌礼</p>
<p>
	　　谁不赞世尊善论大师子</p>
<p>
	　　譬如春夏时阴晴皆益物</p>
<p>
	　　佛语亦如是多种利众生</p>
<p>
	　　能去众人疑对治善宣释</p>
<p>
	　　能令离三有显示安隐处</p>
<p>
	　　亦能令众生或喜或惊怖</p>
<p>
	　　亦能令称适亦能使悲感</p>
<p>
	　　亦能得利悦灭结所说法</p>
<p>
	　　真实是神变应说者必说</p>
<p>
	　　不惜人情意所说虽刚粗</p>
<p>
	　　然不违<a>法相</a>最胜智能者</p>
<p>
	　　如似大海水初中及边际</p>
<p>
	　　等同于一味佛法亦如是</p>
<p>
	　　初中后皆善听之悉清净</p>
<p>
	　　明智听彼语勇捍意满足</p>
<p>
	　　听闻此语已不乐外典籍</p>
<p>
	　　言辞悉具足才辩甚美妙</p>
<p>
	　　亦不自矜高所说不怯弱</p>
<p>
	　　一切中最胜显著义具足</p>
<p>
	　　实是一切智外道体义少</p>
<p>
	　　以智庄严辞言辞极美妙</p>
<p>
	　　然无有义味谄伪邪媚说</p>
<p>
	　　世间大愚暗执汝之法炬</p>
<p>
	　　入于真谛处如入己舍宅</p>
<p>
	　　善逝诸<a>弟子</a>我能得拥护</p>
<p>
	　　诸大弟子等善调伏诸根</p>
<p>
	　　彼所说弟子我今言深信</p>
<p>
	　　于诸大众前称宣说是语</p>
<p>
	　　从今日已去听诸释子等</p>
<p>
	　　经常入我宫从今日体信</p>
<p>
	　　<a>沙门</a>释子等自恣听入宫</p>
<p>
	　　能以甘露法满足女人心</p>
<p>
	　　女心既寂静趣于解脱处</p>
<p>
	　　是故常应听甚深四谛义</p>
		

	
	

		</div></div><hr><script charset='utf-8' src='../../js/footer.js'></script></body></html>