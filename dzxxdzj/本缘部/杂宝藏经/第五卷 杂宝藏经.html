<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 杂宝藏经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 杂宝藏经</center></div><div class='fo'><center>经文出处:来自无量光明网</center><br/><br>
			<p>
	　　<strong>第五卷 杂宝藏经</strong></p>
<p>
	　　元魏西域<a>三藏</a>吉迦夜共昙曜译</p>
<p>
	　　天女本以华鬘供养<a>迦叶佛</a>塔缘</p>
<p>
	　　天女本以莲华供养迦叶佛塔缘</p>
<p>
	　　天女本以受持八戒斋生天缘</p>
<p>
	　　天女本以然灯供养生天缘</p>
<p>
	　　天女本以乘车见佛<a>欢喜</a>避道缘</p>
<p>
	　　天女本以华散佛化成华盖缘</p>
<p>
	　　<a>舍利弗</a>摩提供养佛塔生天缘</p>
<p>
	　　长者夫妇造作浮图生天缘</p>
<p>
	　　长者夫妇信敬<a>礼佛</a>生天缘</p>
<p>
	　　外道<a>婆罗门</a>女学<a>佛弟子</a>作斋生天缘</p>
<p>
	　　贫女人以[叠*毛]施须达生天缘</p>
<p>
	　　长者女不信三宝父以金钱雇令受持<a>五戒</a>生天缘</p>
<p>
	　　女因扫地见佛生欢喜生天缘</p>
<p>
	　　长者造舍请佛供养以金布施生天缘</p>
<p>
	　　妇以<a>甘蔗</a>施<a>罗汉</a>生天缘</p>
<p>
	　　女人以香敬心涂佛足生天缘</p>
<p>
	　　须达长者妇归依三宝生天缘</p>
<p>
	　　贫女从佛乞食生天缘</p>
<p>
	　　长者婢为主送食值佛转施生天缘</p>
<p>
	　　长者为佛造作讲堂生天缘</p>
<p>
	　　长者见王造塔亦复造塔获报生天缘</p>
<p>
	　　贾客造舍供养佛生天缘</p>
<p>
	　　（五一）天女本以华鬘供养迦叶佛塔缘</p>
<p>
	　　尔时释提桓因。从佛闻法。得须陀洹。即还天上。集诸天众。赞<a>佛法</a>僧。时有天女。头戴华鬘。华鬘光明。甚大晃曜。共诸天众。来集善法堂上。诸天之众。见是天女。生希有心。释提桓因。即便说偈。问天女言</p>
<p>
	　　汝作何福业身如融真金</p>
<p>
	　　光色如莲花</p>
<p>
	　　而有大威德身出妙光明</p>
<p>
	　　面若开敷华</p>
<p>
	　　金色晃然照以何业行得</p>
<p>
	　　愿为我说之</p>
<p>
	　　尔时天女。说偈答言</p>
<p>
	　　我昔以华鬘奉迦叶佛塔</p>
<p>
	　　今生于天上</p>
<p>
	　　获是胜功德生在于天中</p>
<p>
	　　报得金色身</p>
<p>
	　　释提桓因。重复说偈。而赞叹言</p>
<p>
	　　甚奇功德田耘除诸秽恶</p>
<p>
	　　如是少种子</p>
<p>
	　　得天胜果报谁当不供养</p>
<p>
	　　恭敬真金聚</p>
<p>
	　　谁不供养佛上妙功德田</p>
<p>
	　　其目甚修广</p>
<p>
	　　犹如青莲花汝能兴供养</p>
<p>
	　　无上第一尊</p>
<p>
	　　作少功德业而获如此容</p>
<p>
	　　尔时天女。即从天下。执持华盖。来至佛所。佛为<a>说法</a>。得须陀洹。而还天上。诸<a>比丘</a>等。怪其所以。即问佛言。<a>世尊</a>。今此天女。作何功德。获此天身。端政殊特。佛言。往古之时。以种种华鬘。供养迦叶佛塔。以是因缘。今获此果</p>
<p>
	　　（五二）天女本以莲华供养迦叶佛塔缘</p>
<p>
	　　尔时复有一天女。头上华鬘。光明晃曜。共诸天众。来集善法堂上。时诸天众。见是天女。生希有心。时天帝释。以偈问曰</p>
<p>
	　　汝昔作何福身如真金聚</p>
<p>
	　　光色如莲花而有大威德</p>
<p>
	　　身出微妙光面如开敷花</p>
<p>
	　　光明甚炜炜以何业行得</p>
<p>
	　　唯愿为我说</p>
<p>
	　　天女即便。说偈答言</p>
<p>
	　　我昔以莲花供养迦叶塔</p>
<p>
	　　今日值世尊得是胜功德</p>
<p>
	　　生处于天上得是金色报</p>
<p>
	　　释提桓因。重以偈赞</p>
<p>
	　　甚奇功德田灭除诸秽恶</p>
<p>
	　　殖因者甚少获得胜果报</p>
<p>
	　　谁不乐供养恭敬真金聚</p>
<p>
	　　谁不供养佛上妙胜<a>福田</a></p>
<p>
	　　目广修而长其喻青莲华</p>
<p>
	　　汝昔能兴供第一最胜尊</p>
<p>
	　　作妙福德业获得如此报</p>
<p>
	　　尔时天女。即从天下。执持华盖。来到佛所。听佛说法。得<a>法眼</a>净。还于天上。时诸比丘。即问佛言。此女往昔。作何行业。得报如是。佛言过去之时。以妙莲华。供养迦叶佛塔。故获胜果。今见道迹也</p>
<p>
	　　（五三）天女受持八戒斋生天缘</p>
<p>
	　　尔时复有一天女。受持八斋。生于天上。得端政报。光颜威相。与众超异。时共诸天。集善法堂上。诸天见已。生希有心。释提桓因。以偈而问</p>
<p>
	　　汝昔作何业身如真金山</p>
<p>
	　　光颜甚炜炜色如净莲花</p>
<p>
	　　得是胜威德身出大妙光</p>
<p>
	　　以何业行获愿为我说之</p>
<p>
	　　天女尔时。说偈答言</p>
<p>
	　　昔于迦叶佛受持八戒斋</p>
<p>
	　　今得生天中获是端政报</p>
<p>
	　　释提桓因。重以偈赞</p>
<p>
	　　奇哉功德田能生胜妙报</p>
<p>
	　　昔少修微因而得生天上</p>
<p>
	　　如此胜福聚谁当不供养</p>
<p>
	　　如是最胜尊谁当不恭敬</p>
<p>
	　　诸有闻是者宜应大欢喜</p>
<p>
	　　欲求生天者应当持净戒</p>
<p>
	　　尔时此天。持好华盖。来至佛所。佛为说法。得见谛道。时诸比丘。即问佛言。此天往昔。作何福业。得生天中。而获圣果。佛言。昔为人时。于迦叶佛所。受持八斋。由是善行生于天上。而见道迹</p>
<p>
	　　（五四）天女本以然灯供养生天缘</p>
<p>
	　　尔时王舍城。频婆娑罗王。于佛法中得道。获不坏信。常以灯明。供养于佛。后提婆达多。与阿阇世王。作恶知识。欲害佛法。是以国土。怖畏不复然灯供养。有一女人。以习常故。于僧自恣日。<a>佛经</a>行道头。然灯供养。阿阇世王。闻极大瞋恚。即以剑轮。斩腰而杀。命终得生三十三天摩尼焰宫殿中。乘此宫殿。至善法堂。帝释以偈问曰</p>
<p>
	　　汝昔作何业身如聚真金</p>
<p>
	　　而有大威德容貌甚光明</p>
<p>
	　　天女实时。以偈答言</p>
<p>
	　　<a>三界</a>之真济三有之大灯</p>
<p>
	　　至心眼观佛相好庄严身</p>
<p>
	　　法中之最胜为之然明灯</p>
<p>
	　　灯然以灭暗佛灯灭众恶</p>
<p>
	　　见灯如日光真实生<a>信心</a></p>
<p>
	　　睹灯明炽盛欢喜而礼佛</p>
<p>
	　　说此偈已。来至佛所。佛为说法。得须陀洹。即还天上。比丘问佛。以何因缘。生于天宫。佛言。昔在人间。于僧自恣日。佛经行道头。然灯供养。阿阇世王。斩其腰杀。以是善因。命终之后。得生天中。重于我边。闻法信解。得须陀洹道</p>
<p>
	　　（五五）天女本以乘车见佛欢喜避道缘</p>
<p>
	　　尔时佛在舍卫国。入城乞食。有一童女。乘车游戏。欲向园中。道逢如来。回车避道。生欢喜心。其后命终。生三十三天。往集善法堂。释提桓因。以偈问言</p>
<p>
	　　汝昔作何行身色如真金</p>
<p>
	　　光颜甚炜炜犹若优钵罗</p>
<p>
	　　得是胜威德而生于天中</p>
<p>
	　　愿今为我说何由而得之</p>
<p>
	　　天女实时。以偈答曰</p>
<p>
	　　我见佛入城回车而避道</p>
<p>
	　　欢喜生敬信命终得生天</p>
<p>
	　　说此偈已。来向佛所。佛为说法。得须陀洹。即还天宫。比丘问言。以何业缘。生此天中。佛言。昔于人间。回车避我。今得生天。重于我所。闻法信受。证须陀洹果</p>
<p>
	　　（五六）天女本以华散佛化成华盖缘</p>
<p>
	　　尔时舍卫国。有一女子。于节日中。采阿恕伽华。还入城来。遇值佛出。即以此华。散于佛上。化成华盖。欢喜踊跃。生敬信心。于是命终。生于三十三天。即乘宫殿。至善法堂。帝释以偈问言</p>
<p>
	　　汝昔作何业得来生天中</p>
<p>
	　　身如真金色威德甚光明</p>
<p>
	　　以何业行获愿为我说之</p>
<p>
	　　天女即以偈答言</p>
<p>
	　　昔于阎浮提取阿恕伽花</p>
<p>
	　　还值于如来即以供养佛</p>
<p>
	　　欢喜生敬重命终得生天</p>
<p>
	　　说是偈已。来向佛所。佛为说法。得须陀洹。便还天上。比丘问言。此天女者以何因缘。得受天身。佛言昔在人中。出城取阿恕伽花。还来值我。即以华供养。发欢喜心。乘此善业。命终生天。重于我所。闻法得悟。证须陀洹</p>
<p>
	　　（五七）<a>舍利</a>弗摩提供养佛塔缘</p>
<p>
	　　频婆娑罗王。已得见谛。数至佛所。<a>礼拜</a>问讯。时宫中妇女。不得日日来到佛边。王以佛发。宫中起塔。宫中之人。经常供养。频婆娑罗王崩。提婆达多。共阿阇世王。同情相厚。生诽谤心。不听宫中供养此塔。有一宫人。名舍利弗摩提。以僧自恣日。忆本所习。即以香花供养此塔。时阿阇世王。嫌其供养佛塔。用钻钻杀。命终得生三十三天。乘天宫殿。集善法堂。帝释以偈而问</p>
<p>
	　　汝昔作何福而得生天中</p>
<p>
	　　威德甚光明犹如真金色</p>
<p>
	　　作何业行获愿为我说之</p>
<p>
	　　天女以偈。而答之曰</p>
<p>
	　　我昔在人中欢喜恭敬心</p>
<p>
	　　以诸好香华供养于佛塔</p>
<p>
	　　而为阿阇世以钻钻杀我</p>
<p>
	　　命终得生天受此极快乐</p>
<p>
	　　说是偈已。来向佛所。佛为说法。得须陀洹。即还天宫。比丘问言。以何因缘。生此天中。佛言。本于人间。曾以华香。供养佛塔。由是善业。今得天身。重从我所。闻法而悟。证须陀洹</p>
<p>
	　　（五八）长者夫妇造作浮图生天缘</p>
<p>
	　　舍卫国。有一长者。作浮图僧坊。长者得病。命终生三十三天。妇追忆夫。愁忧苦恼。以追忆故。修治浮图及与僧坊。如夫在时。夫在天上。自观察言。我以何缘。生此天上。知以造作塔寺功德。是故得来。自见定是天身。心生欢喜。常念塔寺。以天眼观所作塔寺。今谁料理。即见其妇。昼夜忆夫。忧愁苦恼。以其夫故。修治塔寺夫作念言。我妇于我。大有功德。我今应当往至其所。问讯安慰。从天上没。即到妇边。而语之言。汝大忧愁。念于我也。妇言。汝为是谁。劝谏于我。答言。我是汝夫。以作僧坊塔寺因缘。得生天上三十三天。见汝精勤修治塔寺。故来汝所。妇言。来前与我交会。夫言。人身臭秽。不复可近。欲为我妻者。但勤供养佛及比丘僧。命终之后。生我天宫。以汝为妻。妇用夫语。供养佛僧。作众功德。发愿生天。其后命终。即生彼天宫。夫妇相将。共至佛边。佛为说法。得须陀洹。诸比丘等。惊怪所以。便问何业缘故。得生此天。佛言。昔在人中。作浮图僧坊。供养佛僧。由是功德。今得生天</p>
<p>
	　　（五九）长者夫妇信敬礼佛生天缘</p>
<p>
	　　王舍城中。有一长者。日日往至佛所。其妇生疑。而作念言。将不与他私通。日日恒去。便问夫言。日日恒向何处来还。夫答妇言。佛边去来。问言。佛为好丑能胜汝也。而恒至边。夫即为妇。叹说佛之种种功德。尔时其妇。闻佛功德。心生欢喜。即乘车往。既至佛所。尔时佛边有诸王大臣。逼塞左右。不能得前。遥为佛作礼即还入城。其后舍寿。生三十三天。便自念言。得佛恩重。一礼功德。使我生天。即从天下往至佛边。佛为说法。得须陀洹。比丘问言。以何因缘。得生此天。佛言。昔在人中。为我作礼。以一礼功德。命终生天</p>
<p>
	　　（六○）外道婆罗门女<a>学佛</a><a>弟子</a>作斋生天缘</p>
<p>
	　　尔时舍卫国。有佛诸弟子。女人作邑会。数数往至佛边。徒伴之中有一婆罗门女。邪见不信。不曾受斋持戒。见诸女人共聚斋食。问言。汝等今作何等吉会。与汝亲厚。而不命我。诸女答言。我等作斋。婆罗门女言。今非月六日。又非十二日。为谁法作斋。诸女言我作佛斋。婆罗门女言。汝作佛斋。得何功德。答言。得生天<a>解脱</a>婆罗门女。贪饮食故。受水作斋食。后与好美浆。婆罗门斋法。不饮不食。佛斋之法。食好食饮美浆。此斋甚易。生信乐欢喜。却后寿尽。得生天上。来向佛边。佛为说法。得须陀洹。比丘问言。以何因缘。生于天中。佛言。昔在人间。见诸女等聚集作斋。<a>随喜</a>作斋。由是善业。得来生天</p>
<p>
	　　（六一）贫女人以[叠*毛]施须达生天缘</p>
<p>
	　　尔时须达长者。作是思惟。生我家者。命终之后。无堕恶道。何以故。我尽教以净法故。贫穷困苦。信与不信。我今亦当教以善法。使供养佛僧。于是具以上事。启波斯匿王。王便击鼓鸣铃。却后七日。须达长者。欲劝化乞索供养三宝。一切人民。各各随喜。多少布施。至七日头。须达长者。从诸人等。劝化乞索。有一贫女。辛苦求价。唯得一[叠*毛]。以覆身体。见须达乞。即便施与。须达得已。奇其所能。便以钱财谷帛衣食。恣意所欲供给。贫女其后寿尽命终。生于天上。来至佛边。佛为说法。得须陀洹。比丘问言。今此天女。以何因缘。生于天上。佛言。昔在人中。值须达长者<a>教化</a>乞索。心生欢喜。即以所着白[叠*毛]。布施须达。由是善业。得生天上。重于我边。闻法信解。获须陀洹</p>
<p>
	　　（六二）长者女不信三宝父以金钱雇令受持五戒生天缘</p>
<p>
	　　尔时舍卫国中。有一长者。名曰弗奢。生二女子。一者<a>出家</a>。精进用行。得阿罗汉。一者邪见。诽谤不信。父时语此不信之女。汝今归依于佛。我当雇汝千枚金钱。乃至归依法僧。受持五戒。当与八千金钱。于是便受五戒。不久之顷。命终生天。来向佛所。佛为说法。得须陀洹。比丘问言。此天女者。以何业行。得生于天。佛言。本于人间。贪父金钱。归于三宝。受持五戒。由是因缘。今得生天。重于我所。闻法得道</p>
<p>
	　　（六三）女因扫地见佛生欢喜生天缘</p>
<p>
	　　南<a>天竺</a>法。家有童女。必使早起。净扫庭中门户左右。有长者女。早起扫地。会值如来于门前过。见生欢喜。注意看佛。<a>寿命</a>短促即终生天。夫生天者。法有三念。自思惟言。本是何身。自知人身。今生何处。定知是天。昔作何业。来生于此。知由见佛欢喜善业。得此果报。感佛重恩。来供养佛。佛为说法。得须陀洹。诸比丘言。以何因缘。令此女人生天得道。佛言。昔在人中。早起扫地。值佛过门。见生喜心。由是善业。生于天上。又于我所。闻法证道</p>
<p>
	　　（六四）长者造舍请佛供养以舍布施生天缘</p>
<p>
	　　王舍城。有大长者。新造屋舍。请佛供养。即以布施。而白佛言。世尊。自今已后。入城之时。洗手洗钵。恒常来此。其后寿尽。生于天上。乘天宫殿。来诣佛所。佛为说法。得须陀洹。比丘白言。以何因缘。得生于天。佛言。昔在人中。造新屋舍。请佛布施。由是善业。上生天宫。遂于我边。闻法得道</p>
<p>
	　　（六五）妇以甘蔗施罗汉生天缘</p>
<p>
	　　昔舍卫国。有罗汉比丘。入城乞食。次到压甘蔗家。其家儿妇。以一麤大甘蔗。着比丘钵中。姑见瞋之。便捉杖打遇着腰脉。实时命终得生忉利天。而作女身。所处宫殿纯是甘蔗。诸天之众集善法堂。时彼天女亦集此堂。帝释以偈而问言</p>
<p>
	　　汝昔作何业而得妙色身</p>
<p>
	　　光明色无比犹如镕金聚</p>
<p>
	　　天女以偈答言</p>
<p>
	　　我昔在人中以少甘蔗施</p>
<p>
	　　今得大果报于诸天众中</p>
<p>
	　　光明甚晖赫</p>
<p>
	　　（六六）女人以香涂佛足生天缘</p>
<p>
	　　昔舍卫城中。有一女人。坐地磨香。值佛入城。女见佛身。生欢喜心。以所磨香。涂佛脚上。其后命终。得生天中。身香远闻。彻四千里。便往集于善法堂上。帝释以偈而问言</p>
<p>
	　　汝昔作何福身出微妙香</p>
<p>
	　　生在于天中光色如镕金</p>
<p>
	　　天女即以偈答言</p>
<p>
	　　我以上妙香供养最胜尊</p>
<p>
	　　得无等威德生三十三天</p>
<p>
	　　而受大快乐身出众妙香</p>
<p>
	　　闻于百由旬诸得闻香者</p>
<p>
	　　悉得大利益</p>
<p>
	　　实时天女。向世尊所。佛为说法。得须陀洹道而还天上。诸比丘问言。昔作何福。得生天中。身若此香。佛言由此天女。昔在人间。以香涂我足。以是因缘。命终生天受此果报</p>
<p>
	　　（六七）须达长者婢归依三宝生天缘</p>
<p>
	　　尔时舍卫国。须达长者。以十万两金。雇人使归依佛。时有一婢。闻长者语。即归依佛。命终之后。生三十三天。于是往集善法堂上。帝释以偈而问言</p>
<p>
	　　汝宿有何福得生于天中</p>
<p>
	　　光明色微妙今为我说之</p>
<p>
	　　天女以偈答言</p>
<p>
	　　三界之坚胜能拔<a>生死</a>苦</p>
<p>
	　　三界之真济断除三垢结</p>
<p>
	　　我昔归依佛并及于法僧</p>
<p>
	　　以是因缘故而获此果报</p>
<p>
	　　说是偈已。来至佛所。佛为说法。得须陀洹道。比丘问言。以何业缘。受是果报。佛言昔于人中。归依佛故。今得生天。值我说法。得须陀洹</p>
<p>
	　　（六八）贫女从佛乞食生天缘</p>
<p>
	　　昔舍卫国城中。有一女人。贫穷困苦。常于道头。乞索自活。转转经久。一切人民。无看视者。佛遇行见。往到其所。从佛乞食。怜愍贫女困饿欲死。即敕阿难。使与其食。时此贫女。得食欢喜。后便命终。生于天上感佛往恩。来供养佛。佛为说法。得须陀洹。诸比丘问佛言。今此天女。以何因缘。得生天上。佛言。此天女者。昔在人间。困饿垂死。佛使阿难与食。既得食已。心生欢喜。乘是善根。命终生此天宫。重于我所。闻法得道</p>
<p>
	　　（六九）长者婢为主送食值佛即施获报生天缘</p>
<p>
	　　舍卫国中。有长者子。共诸长者子。游戏园中。欲去之时。语其家内。为我送食。其家于后。遣婢送食。婢到门外。遇见于佛。即以其食。供养如来。还复归家。取食更送。亦于路中。见舍利弗目犍连等。即复与之。第三取食。与长者子。长者子食竟。自来还归。语其妇言。今日送食何为极晚。妇答之言。今日三过。为君送食。何故迟晚。便唤婢问。汝朝三过。取食与谁。婢时答言。第一送食。值佛即施。第二送食。见舍利弗目连等。复以与之。第三取食。始与大家。大家闻已。极大瞋恚。以杖而打。实时命终。生于天上。初生天时。具作三念。一者自念。我今生在何处。自知生天。二者自念。从何处终。而来生天。知从人道中生于天上。三者自念。乘何等业缘。而得生天。知由施食获此果报。便来佛所。供养恭敬。佛为说法。得须陀洹。比丘问佛。今此天女。以何因缘。生于天上。佛言。本于人中。作长者婢。为长者子送食。值佛如来。即以施佛。大家瞋恚。以杖打杀。乘是业缘。命终生天。又于我所。闻法证道</p>
<p>
	　　（七○）长者为佛造讲堂获报生天缘</p>
<p>
	　　尔时王舍城。频婆娑罗王。为佛造作浮图僧房。有一长者。亦欲为佛作好房屋。不能得地。便于如来经行之处。造一讲堂。堂开四门。后时命终。生于天上。乘天宫殿。来供养佛。佛为说法。得须陀洹。比丘问言。今此天子。以何业缘。得生天宫。佛言。本在人中。造佛讲堂。由是善因。命终生天。来至我所。<a>感恩</a>供养。重闻说法。获须陀洹</p>
<p>
	　　（七一）长者见王造塔亦复造塔获报生天缘</p>
<p>
	　　尔时耆阇崛山。南天竺。有一长者。见频婆娑罗王。为佛作好浮图僧坊。亦请如来。为造浮图。僧房住处。其后命终生于天上。来至佛所。报恩供养。佛为说法。得须陀洹。比丘问言。此天子往日。以何因缘。得生天宫。佛言。昔在人中。见王起塔。心生随喜。便请如来。造立浮图。由此善业。得生天上。又于我所。闻法信悟。证须陀洹</p>
<p>
	　　（七二）贾客造舍供养佛获报生天缘</p>
<p>
	　　尔时舍卫国。有一贾客。远行商贾。身死不还。母养其子。其子长大。复欲远去。祖母语言。汝父远去。身死不还。汝莫远去。当于近处。在市坐肆。即奉其敕。便于市中。作于估肆。而作念言。此城人民。悉皆请佛。我今新造舍已。亦当请于如来。便往请佛。佛来至已。而白佛言。我以此舍。供养如来。自今已后。入城之时。洗手洗钵。恒向我舍。其后命终。便生天上。来至佛所。佛为说法。得须陀洹。比丘问言。此天昔日。以何业因缘。得生天上。佛言。本为人时。新作肆舍。请佛着中。乘此善业。今生于天。又于我所。闻法获报。</p>
		

	
	

		</div></div><hr><script charset='utf-8' src='../../js/footer.js'></script></body></html>