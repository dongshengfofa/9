<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，般若心经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>般若心经</center></div><div class='fo'><center>经文出处:来自无量光明网</center><br/><br>
			<p style="text-align: center"><strong><img alt="第251部 般若心经" src="./images/般若心经0.png" style="width: 484px; height: 300px" title="第251部 般若心经" /></strong></p>
<p><strong>　　大明太祖高皇帝御制</strong></p>
<h2>般若<a>心经</a>序</h2>
<p>　　二仪久判。万物备周。子民者君。君育民者。法其法也。三纲五常。以示天下。亦以五刑辅弼之有等。凶顽不循教者。往往有趋火赴渊之为。终不自省。是凶顽者。非特中国有之。尽天下莫不亦然。俄西域生佛。号曰释迦其为佛也。行深愿重。始终不二。于是出<a>世间</a>。脱苦趣。为其效也。仁慈忍辱。务明心以立命。执此道而为之意。在人皆在此。利济群生。今时之人。罔知佛之所以每云法空。虚而不实。何以导君子。训小人。以朕言之。则不然。佛之教。实而不虚。正欲去愚迷之虚。立本性之实。特挺身苦行。外其教而异其名。脱苦有情。昔佛在时侍从听从者。皆聪明之士。演说者乃三纲五常之性理也。既闻之后。人各获福。白佛入灭之后。其法流入中国。间有聪明者。动演人天小果。犹能化凶顽为善。何况聪明者。知大乘而识宗旨者乎。如心经每言空不言实。所言之空。乃相空耳。除空之外。所存者本性也所以相空有六。谓口空说相。眼空色相。耳空听相。鼻空嗅相。舌空味相身空乐相。其六空之相。又非真相之空。乃<a>妄想</a>之相。为之空相。是空相。愚及世人。祸及今古。往往愈堕弥深。不知其几。斯空相。前代帝王被所惑。而几丧天下者。周之穆王。汉之武帝。唐之玄宗。萧梁武帝。元魏主焘。李后主。宋徽宗。此数帝。废国怠政。惟萧梁武帝宋之徽宗。以及杀身。皆由妄想飞升。及入佛天之地。其佛天之地。未尝渺茫。此等快乐。世尝有之。为人性贪而不觉。而又取其乐。人世有之者何。且佛天之地。如为国君及王侯者。若不作非。为善能保守此境非佛天者。何如不能保守而伪为用妄想之心。即入空虚之境。故有如是。斯空相富者被缠。则淫欲并生丧富矣贫者被缠。则诸诈并作殒身矣。其将贤未贤之人被缠。则非仁人君子也。其僧道被缠。则不能立本性而见宗旨者也。所以本经题云心经者。正欲去心之邪念以归正道。岂<a>佛教</a>之妄耶。朕特述此。使聪明者。观二仪之覆载。日月之循环。虚实之孰取保命者何如。若取有道。保有方。岂不<a>佛法</a>之良哉。色空之妙乎</p>
<h2><a>般若波罗蜜多心经</a>序</h2>
<p><strong>　　唐释慧忠撰</strong></p>
<p>　　夫法性无边。岂藉心之所度。真如非相。讵假言之所诠。是故众生浩浩无穷。法海茫茫何极。若也广寻文义。犹如镜里求形。更乃息念观空又似日中逃影。兹经喻如大地。何物不从地之所生。诸佛唯指一心。何法不因心之所立。但了心地。故号总持。悟法无生。名为妙觉。一念超越岂在繁论者尔</p>
<h2>般若波罗蜜多心经</h2>
<p><strong>　　唐<a>三藏</a>法师玄奘译</strong></p>
<p>　　观<a>自在</a><a>菩萨</a>。行深般若波罗蜜多时。照见<a>五蕴</a>皆空。度一切苦厄。<a>舍利子</a>。色不异空。空不异色。色即是空。空即是色。受想行识亦复如是。<a>舍利</a>子。是诸法空相。不生不灭。不垢不净不增不减。是故空中。无色。无受想行识。无眼耳鼻舌身意。无色声香味触法。无眼界。乃至无<a>意识</a>界。无无明。亦无无明尽。乃至无老死。亦无老死尽。无苦集灭道。无智亦无得。以无所得故。菩提萨埵。依般若波罗蜜多故。心无挂碍。无挂碍故。无有恐怖。远离颠倒梦想。究竟<a>涅槃</a>。三世诸佛。依般若波罗蜜多故。得阿耨多罗三藐三菩提。故知般若波罗蜜多。是大神咒。是大明咒是无上咒。是无等等咒。能除一切苦。真实不虚故。说<a>般若波罗蜜多咒</a>即说咒曰</p>
<p>　　揭帝揭帝般罗揭帝般罗僧揭帝菩提僧莎诃</p>
		</div>
		
		
		</div></div><hr><script charset='utf-8' src='../../js/footer.js'></script></body></html>