<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 佛说开觉自性般若波罗蜜多经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 佛说开觉自性般若波罗蜜多经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 佛说开觉自性般若波罗蜜多经</strong></p>
<p>
	　　译经<a>三藏</a>朝散大夫试鸿胪卿光梵大师赐紫<a>沙门</a>臣惟净等奉诏译</p>
<p>
	　　复次<a>须菩提</a>。若人于色中所有不实分别分量及疑动分量。而能如实平等观者。即于色中色而无所得。若于色中色无所得时。即于色中色见无所得。若于色中色见无所得。即于色中众生无所得。若于色中众生无所得。即于色中一切无所得。若于色中一切无所得时。即一切有所得。若或于法有所得相可成立者。即有所得相而有依止。是故于彼大乘法中不能出离。何况声闻缘觉乘中。须菩提。若人于受想行识中所有不实分别分量及疑动分量。而能如实平等观者。即识中识而无所得。若识中识无所得时。即识中识见无所得。若识中识见无所得。即识中众生无所得。若识中众生无所得。即识中一切无所得。若识中一切无所得时。即一切有所得若或于法有所得。相可成立者。即有所得相而有依止。是故于彼大乘法中不能出离。何况声闻缘觉乘中</p>
<p>
	　　复次须菩提。若<a>菩萨</a>于诸色中随其言说。即生取著作用而行。如是<a>行者</a>是行有身见亦复行于有爱。若或离有寻求而有所行。是于色中不了知相。须菩提。受想行识亦复如是。若菩萨于诸识中随其言说。即生取著作用而行。如是行者是行有身见。亦复行于有爱。若或离有寻求而有所行。是于识中不了知相</p>
<p>
	　　复次须菩提。若菩萨于诸色中随其言说。不生取着不作用而行。是不行有身见。亦复不行有爱。离有寻求亦无所行。是于色中善了知相</p>
<p>
	　　须菩提。受想行识亦复如是。若菩萨于诸识中随其言说。不生取着不作用而行。是不行有身见。亦复不行有爱。离有寻求亦无所行。是于识中善了知相</p>
<p>
	　　复次须菩提。若菩萨摩诃萨于诸色中能具三种心种子缘而摄受者。是为净法。何等为三。一信解心种子。二厌离心种子。三不坏心种子</p>
<p>
	　　须菩提。受想行识亦复如是。若菩萨摩诃萨于诸识中能具三种心种子缘而摄受者。是为净法。何等为三。一信解心种子。二厌离心种子。三不坏心种子</p>
<p>
	　　复次须菩提。菩萨摩诃萨于诸色中应当发起三种之心。何等为三。一无取着心。二无和合心。三清净心。是故须菩提。菩萨摩诃萨。于彼色中若心有生。若心无生。大生平等生。悉应如实平等观察。由能如是平等观故。是菩萨速疾证得阿耨多罗三藐三菩提果</p>
<p>
	　　须菩提。受想行识亦复如是。菩萨摩诃萨。于诸识中应当发起三种之心。何等为三。一无取着心。二无和合心。三清净心。是故须菩提。菩萨摩诃萨于彼识中。若心有生若心无生。大生平等生。悉应如实平等观察。由能如是平等观故。是菩萨速疾证得阿耨多罗三藐三菩提果</p>
<p>
	　　复次须菩提。若菩萨摩诃萨。于诸色中见有见无者。当知是菩萨不实知解。须菩提。受想行识亦复如是。若菩萨摩诃萨。于诸识中见有见无者。当知是菩萨不实知解</p>
<p>
	　　复次须菩提。若菩萨摩诃萨起心欲住平等界中。彼心于色求<a>解脱</a>时。即于色中其心动转。有动遍动。由如是故。当知此菩萨难得解脱</p>
<p>
	　　须菩提。受想行识亦复如是。若菩萨摩诃萨起心欲住平等界中。彼心于识求解脱时。即于识中其心动转。有动遍动。由如是故。当知此菩萨难得解脱</p>
<p>
	　　复次须菩提。若菩萨摩诃萨起心欲住平等界中。彼心于色求解脱时。若于色中心无系着无不系着。由如是故。当知此菩萨善得解脱</p>
<p>
	　　须菩提。受想行识亦复如是。若菩萨摩诃萨起心欲住平等界中。彼心于识求解脱时。若于识中心无系着无不系着。由如是故。当知此菩萨善得解脱</p>
<p>
	　　复次须菩提。若菩萨摩诃萨于诸色中解无相法。苦自止息诸相寂静。如夫异生不能如实了知色故。即于色中而生取着现转覆蔽。由彼于色生取着心现覆蔽已。即于声闻缘觉乘中不能出离。何况大乘。又由如是取着覆蔽因故。长时在于<a>地狱</a>畜生饿鬼人天诸趣。受<a>生死</a>苦轮转无尽</p>
<p>
	　　须菩提。受想行识亦复如是。乃至眼色眼识。耳声耳识。鼻香鼻识。舌味舌识。身触身识。意法<a>意识</a>。亦悉无性假性实性。须菩提。如是意识于三性转。愚夫异生不能如实了知识故。于识等中而生取着现转覆蔽。由彼于识生取着心现覆蔽已。即于声闻缘觉乘中不能出离。何况大乘。又由如是取着覆蔽因故。长时在于地狱畜生饿鬼人天诸趣。受生死苦轮转无尽</p>
<p>
	　　复次须菩提。如是色于三性中转。若有智者如实了知。即于色中不生取着。亦不现转其心开明。由彼于色不生取着心开明已。即于大乘法中而能出离。何况声闻缘觉乘中。又由如是不生取着心开明故。不于长时在彼地狱畜生饿鬼人天诸趣受生死苦。中推求于色无所得时。色即一切都无照发。色无照已。即于色法平等性中如实了知。是菩萨速疾证得阿耨多罗三藐三菩提果</p>
<p>
	　　须菩提。受想行识亦复如是。若菩萨摩诃萨于诸识中推求于识无所得时。识即一切都无照发。识无照已。即于识法平等性中如实了知。是菩萨速疾证得阿耨多罗三藐三菩提果</p>
<p>
	　　尔时<a>世尊</a>重说颂曰</p>
<p>
	　　推求无异法物境无照心</p>
<p>
	　　智了于法性此即得菩提</p>
<p>
	　　复次须菩提。菩萨摩诃萨若于色中善解无性法者。即于色中色修作具足。而于<a>色界</a>亦无所动。是菩萨速疾证得阿耨多罗三藐三菩提果</p>
<p>
	　　须菩提。受想行识亦复如是。菩萨摩诃萨若于识中善解无性法者。即于识中识修作具足。而于法界亦无所动。是菩萨速疾证得阿耨多罗三藐三菩提果</p>
<p>
	　　尔时世尊重说颂曰</p>
<p>
	　　智善解无性修作悉具足</p>
<p>
	　　亦不动法界即得一切智</p>
<p>
	　　复次须菩提。色中无义无句义大义。菩萨摩诃萨若能如实正了知者。是菩萨速疾证得阿耨多罗三藐三菩提果</p>
<p>
	　　须菩提。受想行识亦复如是。识中无义无句义大义。菩萨摩诃萨若能如实正了知者。是菩萨速疾证得阿耨多罗三藐三菩提果</p>
<p>
	　　尔时世尊重说颂曰</p>
<p>
	　　无义无句义大义亦复然</p>
<p>
	　　菩萨善了知速得菩提果</p>
<p>
	　　复次须菩提。菩萨摩诃萨于诸色中应当了知五种贪法。知已舍离。何等为五。一寻求贪。二遍寻求贪。三分别贪。四贪。五大贪</p>
<p>
	　　须菩提。受想行识亦复如是。菩萨摩诃萨于诸识中应当了知五种贪法。知已舍离。何等为五。一寻求贪。二遍寻求贪。三分别贪。四贪。五大贪</p>
<p>
	　　须菩提。菩萨摩诃萨于诸色中若能舍离此五贪已。即于诸色自性无所得。若色自性无所得时。即色中色亦无所得。若色中色无所得时。即色中色而有所得。若色中色有所得者。即彼色中色而无所得。由如是故。于诸色中若有所得若无所得。诸种类色而悉超越。即能出离成就阿耨多罗三藐三菩提果</p>
<p>
	　　须菩提。受想行识亦复如是。菩萨摩诃萨于诸识中若能舍离此五贪已。即于诸识自性无所得。若识自性无所得时。即识中识亦无所得。若识中识无所得时。即识中识而有所得。若识中识有所得者。即彼识中识而无所得。由如是故。于诸识中若有所得若无所得。诸种类识而悉超越。即能出离成就阿耨多罗三藐三菩提果</p>
<p>
	　　复次须菩提。菩萨摩诃萨于诸色中应当了知五种嗔法。知已舍离。何等为五。一寻伺嗔。二遍寻伺嗔。三分别伺嗔。四嗔。五大嗔</p>
<p>
	　　须菩提。受想行识亦复如是。菩萨摩诃萨于诸识中应当了知五种嗔法。知已舍离。何等为五。一寻伺嗔。二遍寻伺嗔。三分别伺嗔。四嗔。五大嗔</p>
<p>
	　　须菩提。菩萨摩诃萨于诸色中若能舍离此五嗔已。即于诸色自性无所得。若色自性无所得时。即色中色亦无所得。若色中色无所得时。即色中色而有所得。若色中色有所得者。即彼色中色而无所得。由如是故。于诸色中若有所得若无所得。诸种类色而悉超越。即能出离。成就阿耨多罗三藐三菩提果</p>
<p>
	　　须菩提。受想行识亦复如是。菩萨摩诃萨于诸识中若能舍离此五嗔已。即于诸识自性无所得。若识自性无所得时。即识中识亦无所得。若识中识无所得时。即识中识而有所得。若识中识有所得者。即彼识中识而无所得。由如是故。于诸识中若有所得若无所得诸种类识而悉超越。即能出离成就阿耨多罗三藐三菩提果</p>
<p>
	　　复次须菩提。菩萨摩诃萨于诸色中应当了知五种痴法。知已舍离。何等为五。一动乱痴。二动乱相痴。三无动乱相痴。四痴。五大痴</p>
<p>
	　　须菩提。受想行识亦复如是。菩萨摩诃萨于诸识中应当了知五种痴法。知已舍离。何等为五。一动乱痴。二动乱相痴。三无动乱相痴。四痴。五大痴</p>
<p>
	　　须菩提。菩萨摩诃萨于诸色中若能舍离此五痴已。即于诸色自性无所得。若色自性无所得时。即色中色亦无所得。若色中色无所得时。即色中色而有所得。若色中色有所得者。即彼色中色而无所得。由如是故。于诸色中若有所得若无所得。诸种类色而悉超越。即能出离成就阿耨多罗三藐三菩提果</p>
<p>
	　　须菩提。受想行识亦复如是。菩萨摩诃萨于诸识中若能舍离此五痴已。即于诸识自性无所得。若识自性无所得时。即识中识亦无所得。若识中识无所得时。即识中识而有所得。若识中识有所得者。即彼识中识而无所得。由如是故。于诸识中若有所得若无所得。诸种类识而悉超越。即能出离成就阿耨多罗三藐三菩提果</p>
<p>
	　　复次须菩提。菩萨摩诃萨于诸色中应当了知五种慢法。知已舍离。何等为五。一多闻慢。二高胜慢。三增上慢。四慢。五大慢</p>
<p>
	　　须菩提。受想行识亦复如是。菩萨摩诃萨于诸识中应当了知五种慢法。知已舍离。何等为五。一多闻慢。二高胜慢。三增上慢。四慢。五大慢</p>
<p>
	　　须菩提。菩萨摩诃萨于诸色中若能舍离此五慢已。即于诸色自性无所得。若色自性无所得时。即色中色亦无所得。若色中色无所得时。即色中色而有所得。若色中色有所得者。即彼色中色而无所得。由如是故。于诸色中若有所得若无所得。诸种类色而悉超越。即能出离成就阿耨多罗三藐三菩提果</p>
<p>
	　　须菩提。受想行识亦复如是。菩萨摩诃萨于诸识中若能舍离此五慢已。即于诸识自性无所得。若识自性无所得时。即识中识亦无所得。若识中识无所得时。即识中识而有所得。若识中识有所得者。即彼识中识而无所得。由如是故。于诸识中若有所得若无所得。诸种类识而悉超越。即能出离成就阿耨多罗三藐三菩提果</p>
		

	
	

		</div></div><hr><script charset='utf-8' src='../../js/footer.js'></script></body></html>