<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 宝女所问经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 宝女所问经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 宝女所问经</strong></p>
<p>
	　　西晋月氏<a>三藏</a>竺法护译</p>
<p>
	　　发意三十二宝品第二</p>
<p>
	　　尔时贤者<a>舍利弗</a>问宝女曰。今者女身岂能修于至诚之法谊律行乎。宝女答曰。唯<a>舍利</a>弗。其至诚者无有言辞。法者无欲谊不可获。计于律者身心寂然。又如彼者不可发遣亦无所受。唯舍利弗。其至诚者则灭尽相。法憺怕相。仪离严饰律<a>解脱</a>相。以是之故不有言辞亦不可说。唯舍利弗。至诚无本法无差特。议无有二律无造谊。以是之故不有所说。亦无言辞不可赞咏。时舍利弗复问宝女。女所执宝为何等类。而尔名曰为宝女也。于是宝女答舍利弗。<a>菩萨</a>则以三十二事而现目前兴发宝心。一切声闻缘觉之乘所不能及。何谓三十二事。救济一切黎庶之类。皆令兴发诸通慧心不断<a>佛教</a>则发宝心。将<a>护法</a>教则发宝心。亦不断绝圣众之令则发宝心。劝导众生立贤圣安无极之珍则发宝心蠲除黎庶尘劳之欲。去诸恼患至于大哀则发宝心。一切所有琦珍异宝悉能舍施。内外所有璝琦之物无所贪惜则发宝心。自能护己禁戒善行。能以救济毁戒之人则发宝心。忍辱之力和雅安详精进合集。令诸嗔诤患厌怒害。贡高自大怀结之众群黎之类。恃怙力势欲有所加。使兴忍辱。而令众生观于道法忍辱之力则发宝心。不怯不弱亦无<a>懈怠</a>。坚固殷勤永不回还。于大乘行而不懈倦。开化懈怠众生朋党令大精进则发宝心。心意专精而修一行。同等<a>禅定</a>三昧正受。所归差特开化众生。令于欲界而无所著。以权方便退还于禅则发宝心。智慧分别破坏一切诸窈冥法。犹如真正而无有二。入施一品感动圣达则发宝心。等心一切而无加害。道无若干寻以一味为诸通慧则发宝心。离诸结滞而以平等。有为无为有形无形。亦无欢欣不离寂然。<a>无心</a>熙怡善住安谛。意不动摇苦乐不移。将护群黎则发宝心。离于恐惧。于深缘起十二相连奥妙之谊而无所畏。所当度者晓了超越不取诸见则发宝心。积累功德而无厌足周满相好则发宝心。常志好乐欲见正觉。而不违远恒睹诸佛则发宝心。求闻经法听省典籍称量谊趣则发宝心。如所闻法可讲说者发无量心。所兴诸法无所师受则发宝心。建立所行睹毁戒者而以恩济则发宝心。其无所学志存新学而不轻慢则发宝心。舍于贡高自大甚慢邪憍之心。卑下谦顺而受教命。自屈稽首一切众生则发宝心。志存微妙诸根明达。蠲除卑贱下劣之乘。信乐大乘直心向道则发宝心。离于魔事除去劳尘。洁净清白而无垢浊便无瑕疵。贪欲染污乃以永除。乐处所有不以懈厌则发宝心。而常专精行在澹泊。秉闲居德身心寂然。澹虚之行亦不污秽。<a>生死</a>之难志于大哀则发宝心。于是菩萨。舍于己身一切之安。欲安<a>天人</a>开化众生遭苦患者。于众恼热不以懈惓则发宝心。斯菩萨者光明寂然。而如势力逮无漏法。观于解脱如察己事。假使欲令而不远舍所有之事。悉欲具足十方诸佛之法则发宝心。斯为菩萨。非常苦空<a>无我</a>非身。观斯诸法则无有厌不染尘欲。乐志无欲道品之法则发宝心。斯为菩萨空无想无愿。于一切法而无所行。则以观察睹见众生。便于诸法而不造证则发宝心。斯为菩萨。睹于诸趣恐惧之难。忽如失火烧其头发。精进具足不可计会。无央数劫游于生死。而不懈废诸通之慧则发宝心。是为菩萨。设使亲近于佛道者。渐渐加增微妙之身圣慧之业。彼时<a>行者</a>不舍大法。伏意乐顺随诸穷匮。不增秽之不以懈厌则发宝心。是为菩萨。假使劝化群黎之党。第一精勤乐于道谊不计吾我。坚固志性至于大哀则发宝心。唯舍利弗。斯为菩萨三十二事而发宝心。则为名曰无极妙珍宝一切菩萨之宝心也</p>
<p>
	　　于时<a>世尊</a>赞宝女曰。善哉善哉。甚快说此菩萨之行。所发宝心而得入道。又复宝女。斯诸正士有无量德所可叹咏。发于无上正真道意。所以者何。非声闻宝非缘觉宝。斯则名曰为佛道宝为菩萨宝。加复兴隆佛道之宝。因而生出声闻缘觉菩萨发心所兴之宝。皆悉出生一切诸宝</p>
<p>
	　　聪明品第三</p>
<p>
	　　于是贤者舍利弗白世尊曰。至未曾有天中天。此宝女身所问辩才。分别解说如所了慧聪明之慧。本岂达乎演畅要事。世尊问曰。于舍利弗所念云何。斯宝女者。不以聪明慧演<a>说法</a>要。莫造斯观。此宝女者。已得聪明无断辩才。于时耆年舍利弗问宝女曰。女乐堪任分别聪慧。解脱缘便。宝女报曰。唯舍利弗。一切诸法悉而应说。皆归聪明所造之业。唯舍利弗。菩萨意者分别解说为聪明慧。所以者何。摄取一切诸谊之要故发道心。是为于谊聪明之慧。等御法界故发道心。是则名曰辩才之慧。彼所说者皆归灭除。是为灭尽辩才哲慧。一切顺旨为聪明慧。发此心已。至无碍颂无断辩才。是为辩才聪明之慧</p>
<p>
	　　宝女复谓。舍利弗。无所行谊无所著谊。心志大谊聪明了谊。而常善思法如幻谊。计其心者则为<a>法事</a>聪达之心。心了诸门有所归者。归于明哲不倚六情。心无所著辩才无碍。分别聪辩所有谊者则为非谊。见法澹泊所谓顺趣。假音声耳。其辩才者托于言辞。所云佛者无不觉谊。由是法生。缘斯顺应分别法矣。有辩才者分别自恣法谊为谊。无恣之法乃为法矣。应顺之法乃为顺矣。法之辩才乃为辩才。无所有谊无为之谊。合会之谊为聪明谊。合会法者一法味谊。圣众顺灭乃为顺灭。有所分别乃为辩才。是为舍利弗诸法讲说章句。常观此法则为聪明谊也</p>
<p>
	　　问宝女品第四</p>
<p>
	　　尔时贤者舍利弗问世尊曰。其宝女者。发无上正真道意以来久如。为于何佛而志大道。佛告舍利弗。乃往过去久远世。不可计会无央数劫。尔时有佛。号曰维卫如来至真等正觉兴出于世明行成为善逝<a>世间</a>解无上士道法御天人师为佛众祐。世界曰清净佛土。衣被饮食居宅游观。皆如第四兜术天上诸菩萨众。又彼佛时。纯悉一类唯菩萨众菩萨之会七十六亿皆不退转。得诸总持出于辩才</p>
<p>
	　　佛言舍利弗。时维卫如来至真。有转轮王名曰福报清净。主千世界。帑藏珍宝不可称计福报清净。中宫之内夫人婇女八万四千。皆国中上真人玉女。王有千子悉皆力士威势难论。其王供养维卫大圣。三十六亿岁一切施安。而诸菩萨奉衣食床卧之具病瘦医药。舍利弗问曰。唯然大圣。维卫如来<a>寿命</a>几何。世尊告曰。寿十中劫。福报清净王供养维卫如来。不可称限。中宫诸子眷属枝党九十二姟。侍从围绕诣维卫佛稽首足下。明月珠璎其价百千奉上世尊。则而叉手白维卫佛。唯然大圣。吾身所有供养众备。宁有供养超过此者进如来乎。佛告舍利弗。维卫如来答福报清净王曰。大王欲知有异供养为尊为上为无俦匹。王所未施设。百倍千倍万倍亿倍巨亿万倍。超胜于王前所施与供养之具。又问何谓。维卫如来见彼大王心之所念。则说颂曰</p>
<p>
	　　亿千诸佛国无数如恒沙</p>
<p>
	　　至亿百千劫满中珍宝施</p>
<p>
	　　而供养如来合集其福德</p>
<p>
	　　不及愍众生而发道意者</p>
<p>
	　　事亿千诸佛姟数如恒沙</p>
<p>
	　　奉无数亿劫亦如江河沙</p>
<p>
	　　佛道心哀胜七步为超殊</p>
<p>
	　　斯供养诸佛最尊豪无上</p>
<p>
	　　斯施为超越诫无量上忍</p>
<p>
	　　此精进坚强定意慧无动</p>
<p>
	　　其发道意者志愿于导师</p>
<p>
	　　是福最无限所积不可尽</p>
<p>
	　　名称远流布眷属巍巍妙</p>
<p>
	　　财宝势力豪心念如侥获</p>
<p>
	　　为转轮圣王威力天帝梵</p>
<p>
	　　若志性欣豫断意诸通慧</p>
<p>
	　　消灭诸恶趣悉无八难畏</p>
<p>
	　　长益清净道常处天人路</p>
<p>
	　　若人建立志离垢无上道</p>
<p>
	　　诸根恒明达圣聪无闇塞</p>
<p>
	　　睹诸佛奉事而听闻经典</p>
<p>
	　　精求智慧圣常知弘道心</p>
<p>
	　　心无犹豫结离谄常质直</p>
<p>
	　　愍济众生故其志愿道意</p>
<p>
	　　不乐诸欲乐志慕于法乐</p>
<p>
	　　普世无所著行如水莲华</p>
<p>
	　　不厌福德慧志求度无极</p>
<p>
	　　发道心如是孰不建大道</p>
<p>
	　　则以巨锭镣昭济诸群[黍-禾+利]</p>
<p>
	　　为尊上明师众生大导师</p>
<p>
	　　处世为最上施药除诸病</p>
<p>
	　　建立于道意亿无量无尽</p>
<p>
	　　佛告舍利弗。福报清净王者。从维卫如来。闻发道意咨嗟功德不可限量。<a>欢喜</a>踊跃不能自胜。则发无上正真道意。时王中宫太子官属群臣百官。及诸小王眷属翼从。说此颂曰</p>
<p>
	　　今以建立最尊道意兴发慈心</p>
<p>
	　　愍伤众生假使欲得吾所敬重</p>
<p>
	　　则发道意令其坚固生死本际</p>
<p>
	　　而不可知坐行非事堕于苦恼</p>
<p>
	　　殷勤精进志尚佛道为众生故</p>
<p>
	　　行愍善哉则能长益辩才智慧</p>
<p>
	　　具足供养圣达如是维卫之佛</p>
<p>
	　　得不可量为通慧心所行若斯</p>
<p>
	　　欲获天世之所安隐帝释梵天</p>
<p>
	　　转轮圣王有为之安无为之乐</p>
<p>
	　　则当遵修于斯道意思摄禅定</p>
<p>
	　　不可限量度于<a>彼岸</a>道亦如之</p>
<p>
	　　圣通之慧靡所不达诸一切智</p>
<p>
	　　所行如是十力佛势不可思议</p>
<p>
	　　四无所畏如来所有诸佛之法</p>
<p>
	　　弘广无边从清净心而获致斯</p>
<p>
	　　假使欲动亿千国土音声普告</p>
<p>
	　　而悉闻知修清净行恢弘无垢</p>
<p>
	　　有聪达者当发道意则为十力</p>
<p>
	　　之所奉敬而诸如来悉咨嗟之</p>
<p>
	　　为诸众生无请之友有聪慧者</p>
<p>
	　　当发道意设使佛道现无慧慈</p>
<p>
	　　说其功德无数亿劫佛之道意</p>
<p>
	　　所有功祚不可尽极况欲限乎</p>
<p>
	　　尔时福报清净大王。适说此偈。九十二姟民人之众。及王后宫并千子。则发无上正真道意。三千<a>大千世界</a>六反震动。十四亿天演劝助音发大道心。然后彼王转轮圣帝则更恭肃。十亿载供养维卫如来之尊。一切施安。净修梵行清净之戒。常听如来所说经典。眷属俱往启受法教。则立长子而为国主。便下须发以家之信。离家为道行作<a>沙门</a>。作沙门已寻则学是四无尽句。次第咨嗟称限求趣。何谓为四。至诚章句。法典章句。妙谊章句。律令章句。具亿千岁入权方便。其王<a>出家</a>学此以后。于千世界三昧正受<a>超度</a>众生。悉于维卫如来之所而作沙门。佛告舍利弗。欲知尔时转轮圣王。福报清净者。岂异人乎。莫造斯观。则是宝女。斯宝女者于维卫佛。初发无上正真道意。时舍利弗问世尊曰。以何罪盖受女人身。佛告舍利弗。菩萨大士。不以罪盖受女身也。所以者何。菩萨大士以慧<a>神通</a>善权方便圣明之故。现女人身开化群黎。于舍利弗意趣云何。斯宝女者为女人乎。莫造斯观。承圣通力而有所变。则真菩萨也。当造斯观。无男子法无女人法。具足一切诸法之要。无来无去。此宝女者。处阎浮提开化教授。九万二千诸童女众。皆发无上正真道意。于时宝女谓舍利弗。耆年岂能现女人身。而为众生讲说法乎。舍利弗曰。如今吾者则不好乐男子之身。况当复受女人之像。宝女问曰。卿为秽厌于己身乎。便答女曰。实患厌之。宝女答曰。是故菩萨超越一切众生之类而无有侣。舍利弗曰。以何等故。其女答曰。唯舍利弗。声闻之家所可秽厌。其诸菩萨不以患难。声闻之家何所秽厌。五阴四大衰入之事声闻所患。菩萨执持五阴四大六入之事。不以为患。声闻秽厌所生周旋及受吾我。菩萨受身无所患厌。诸声闻众恶受生死。菩萨游入无量终始不以患厌。声闻秽厌所生众难。菩萨所生而无患难。声闻懈厌功德之业。菩萨积累众德。不以厌足亦无患难。声闻恶厌在于众会。菩萨开化群黎之党。不以患难。声闻秽厌郡国县邑。菩萨普入郡国县邑州域大邦。不以恶厌。声闻秽厌。己身尘劳菩萨不患。一切众生尘劳之欲。唯舍利弗。声闻之家所可秽厌。菩萨大士无所患难</p>
<p>
	　　八力品第五</p>
<p>
	　　于是舍利弗问宝女曰。菩萨大士。承何威力无所秽厌。宝女答曰。唯舍利弗。菩萨八力无所患厌。何谓为八。一曰慈力无所加害。二曰哀力不舍群黎。三曰和性之力不为下劣。四曰慧力离于尘劳。五曰权力心无所厌。六曰德力行无所著。七曰圣力则无愚戆。八曰进力本志上愿。是为八力。菩萨周旋之所建立。<a>道德</a>之力无所患厌。耆年舍利弗问宝女曰。汝岂具足如斯力乎。若能平等往来周旋耶。宝女答曰。若以平等平等住者。设能如斯行诸平等。彼则无力亦不羸劣。其平等者。彼则不有亦复不无。无无所造不造所行。斯谓平等。平等犹空。一切诸法亦如<a>虚空</a>。其如空者则无虚空。空虚曰寂。便无言说若如旷野。一切诸法亦复如是。犹如虚空慌惚无形亦无言辞。如是平等则无羸劣亦无力势。唯舍利弗。菩萨羸劣则有势力。所以者何。假使若以尘劳爱欲而羸劣者。则以智慧而有力势。若悭贪劣则用布施致于坚强。设以犯戒而羸劣者。则以戒禁而坚强矣。设以嗔恚而羸劣者。则以忍辱为力势矣。其以懈怠为羸劣者。则以精进为力势矣。其以乱意为羸劣者。则以禅定为力势矣。设以邪智为羸劣者。则以正智为力势矣。斯一切法设使菩萨于不善德而羸劣者。则以德本为力势矣。于时世尊赞宝女曰。善哉善哉。若有欲言当作斯说。说是语时五百菩萨逮得法忍</p>
<p>
	　　十种力品第六</p>
<p>
	　　宝女白佛。所可谓言如来十力。以何等力为十力乎。而得成就。佛告宝女。假令菩萨行菩萨道。未曾归于成立下乘也。终不兴造不善之业。彼则以斯坚固之力遵诣道场。宝女又问。何谓十力。佛告宝女曰。力达处处以处处力审如有知。有限无限审如有知。设令宝女。如来处处非处处事。有限无限审如有知。是为如来第一之力也。如来以斯于众会中而师子吼。解无著要转净法轮。沙门梵志天龙魔王梵天世人。巍巍之德莫能当焉。常<a>如法</a>故</p>
<p>
	　　复次宝女。行菩萨道。欲令余殃罪福之报未之有也。彼以得蒙遵修力势。逮成佛道。过去当来现在罪福悉知其原。设使如来知去来今罪福<a>报应</a>。<a>善恶</a>所趣审如有知。是为如来第二之力也。如来之力而于众会则师子吼。解无著处转净法轮。沙门梵志天龙魔王梵天世人。巍巍之德莫能当焉。复次宝女。行菩萨道。观众生根而为说法。知其原已而度脱之。若使应于众人之根。以此具足逮成佛道。为诸众生以精进根限了黎庶审如有知。假令宝女。如来现知众人根本而师子吼。是为如来第三之力。应如法故。复次宝女。行菩萨道入于众生人物之界。随人所好如其黎庶而建立之。彼入斯界究竟之力。逮成佛道。而晓世间无数之形若干种体。假令如来入众生界。各从信喜而开导之。是为如来第四之力。应如法故</p>
<p>
	　　复次宝女。行菩萨道。群萌之类志若欲脱。因其所信而得勉济。求于慧见。睹如慈信而不恶秽。彼则以是信解脱力究竟之事。逮成佛道。而知黎庶若干种信。无量之乐审如有知。假使宝女。如来了知仙人众生若干种信。所乐无量审如有知。是为如来第五之力。而于众中则师子吼。沙门梵志天龙魔王梵天。巍巍之德莫能当焉。复次宝女。行菩萨道显发遣慧。有为无为有形无形之所有法。求声闻乘缘觉之乘若复大乘。彼以斯慧具足之力逮我佛道。一切尽入究竟之慧。审如有知。假使宝女。如来普入众慧靡不周达。审如有知。独步众中而师子吼。天上世间。巍巍之德莫能当焉。常应如法。是为如来第六之力也</p>
<p>
	　　复次宝女。行菩萨道。未宝废失往古德本。而不放逸超越本愿。彼则以斯往古本德不忘失力。具足究竟逮成佛道。心念过去无数劫事审如有知。假使宝女。如来知己及他众生不可计量往古之事。悉诚念之审如有知。而于大众师子之吼。是为第七之力。沙门梵志天龙魔王梵天。莫能当焉常如应法故</p>
<p>
	　　复次宝女。行菩萨道。遵修禅定三昧正受心无所生。离于欲尘调隐柔仁。彼则以斯柔仁之力。具足究竟逮成佛道。了于黎庶一切禅思脱门定意正受之行尘劳怀结。审如有知。假令宝女。如来晓于黎庶一切禅思脱门三昧正受尘劳怀结。审如有知。是为如来第八之力。而于大众师子之吼。沙门梵志天龙魔王梵天。巍巍之德莫能当焉</p>
<p>
	　　复次宝女。行菩萨道。未曾覆蔽众生之功。不轻未学不慢不及。逮致显明照于众生。彼则以斯弘大光耀。究竟具足逮成佛道。天眼彻视如有悉知。假使宝女。如来至真道眼彻视靡不睹见。是为如来第九之力。独游大众而师子吼。沙门梵志天龙魔王梵天。巍巍之德莫能当焉</p>
<p>
	　　复次宝女。行菩萨道。不御众生至有漏法。则为黎庶说漏尽法不长诸漏。以无漏道求于众生。显示正路。彼此无漏笃信之力。具足究竟逮成佛道。普达一切尽诸漏慧。审如有知。假使宝女。如来悉尽诸漏慧者。开示一切无漏之慧。是为如来第十之力。如来以致斯真力者。则于众会而师子吼。了无著处转净法轮。沙门梵志天龙魔王梵天世人。莫能当焉。是为宝女如来十力。如来以是十种之力。具足成就乃得谓正觉。假使菩萨逮闻此力。以斯菩萨十种之力。而逮成就如来十力</p>
<p>
	　　四无所畏品第七</p>
<p>
	　　宝女白佛。斯所可谓如来至尊。四无所畏十八不共诸佛之法。又彼菩萨则以何行。致四<a>无畏</a>十八不共诸佛之法。世尊告曰。行菩萨道。未曾于法违失师命。了知是像。常以等心愍于众生。一切所有施而不吝。等奉行法观察所归。无若干想以离众着。适成佛道则师子吼。吾以逮成平等之觉。汝等当知。吾以晓了于此之法。无不觉达。假使若有沙门梵志天龙鬼神魔王梵天及与世人。不能睹见如来瑞应弘雅威曜。设不能睹现应之德。欲求佛短都不睹见。而敢生意心自念言。佛不得成平等正觉。设有言尔。佛无恐惧行无所畏。独步大众而师子吼。知无著处转净法轮。沙门梵志天龙鬼神魔王梵天及与世人。巍巍之德莫能当焉。是为如来第一无畏</p>
<p>
	　　复次宝女。行菩萨道。知于内行别内外法。又复晓了挂碍之法。亦不习行废退之法。亦不顺从亦不自行。不以化人亦不宣布。见诸挂碍悉弃捐之。逮成佛道为师子吼。永不睹见沙门梵志天龙鬼神魔王梵天及余世人而讼理言。如来讲说挂碍之法而令人行。虽有斯言不以恐惧。行无所畏转弘法轮。于大众中而师子吼。是为如来第二无畏</p>
<p>
	　　复次宝女。行菩萨道而常奉行清白之法。无诤讼路讲说经典。净化一切众生之类。现在归趣超异之德。无数重担无为之业。则普得入净除结恨。而自积累无为之业。其佛劝化黎庶之原。逮成佛道则师子吼。吾以净除诸结恨事而讲说法。遵修此行悉得严净。永不睹见沙门梵志天龙鬼神魔王梵天及余世人而讼理言。如来讲说结恨之法。虽有斯言不以恐惧。行无所畏转大法轮。于大众中而师子吼。是为如来第三无畏</p>
<p>
	　　复次宝女。行菩萨道未曾处于甚重憍慢。吾有所知吾有所见。余人无知而无所见。志常谦逊而不自大。觉了众事不着恶行。彼遵此法悉令具足。逮成佛道则师子吼。当知我身以尽诸漏。如是蠲除生死之患。复为众生广说经典蠲除诸漏。永不睹见沙门梵志天龙鬼神魔王梵天及余世人而讼理言。如来讲说不除诸漏诸漏未尽。虽有斯言不以恐惧。行无所畏转大法轮。于大众中而师子吼。是为如来第四无畏</p>
		

	
	

		</div></div><hr><script charset='utf-8' src='../../js/footer.js'></script></body></html>