<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九卷 大乘大集地藏十轮经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九卷 大乘大集地藏十轮经</center></div><div class='fo'><center>经文出处:来自无量光明网</center><br/><br>
			<p>
	　　<strong>第九卷 大乘大集地藏十轮经</strong></p>
<p>
	　　<a>三藏</a>法师玄奘奉诏译</p>
<p>
	　　善业道品第六之二</p>
<p>
	　　复次善男子。若<a>菩萨</a>摩诃萨能尽形寿远离嗔恚。一切众生常所爱重。其心清净离诸垢秽。由此善根速得成熟。所有前际轮转五趣没<a>生死</a>河。因嗔恚故。造身语意诸恶业障诸烦恼障诸有情障一切法障诸无明障。自作教他见闻<a>随喜</a>。由此远离嗔恚轮故。皆悉辗坏摧灭无余不受果报。于现身中诸人天等皆共亲爱无所猜虑。其心清净离诸垢秽。将命终时身心不为忧苦逼切。所爱妻子眷属围绕。临命终时不见可怖剡魔王使。唯见可意成调善法具戒富德真实<a>福田</a>为善知识。身心欢悦深生敬信。既命终已还生人中。诸根<a>圆满</a>支体具足。随所生处其心清净离诸垢秽。端正聪明安隐快乐。复遇可意成调善法具戒富德真实福田为善知识。依彼修学离嗔恚法。能断一切恶不善法。能成一切<a>殊胜</a>善法。能求一切大乘法义。能修一切菩萨愿行。渐次趣入深广智海。乃至证得无上菩提。所居佛土远离一切浊秽风云郁烝尘垢诸粗弊物。众宝庄严甚可爱乐。远离憍慢颜貌端严诸根无缺心常寂定如是有情来生其国。慈悲功德圆满庄严。如来自身<a>寿命</a>无量。为诸有情如应<a>说法</a>。般<a>涅槃</a>后<a>正法</a>久住。利益安乐无量有情。善男子。是名菩萨摩诃萨第九远离嗔恚轮也。菩萨摩诃萨成就此轮故。于声闻乘得无误失。于声闻乘补特伽罗得无误失。于独觉乘得无误失。于独觉乘补特伽罗得无误失。于其大乘得无误失。于其大乘补特伽罗得无误失。常能炽然三宝种姓。于诸如来<a>出家</a><a>弟子</a>若是<a>法器</a>若非法器下至一切被片<a>袈裟</a>剃鬘发者得无误失。于大乘法常得升进无有退转。利慧胜福常得增长。于一切定诸陀罗尼诸忍诸地速得<a>自在</a>无有退转。常得值遇诸善知识随顺而行。常得不离见一切佛及诸菩萨声闻弟子不离闻法不离亲近供养众僧。于诸善根常精进求心无厌足。常于菩提种种行愿心无厌足。所得果报广说如前</p>
<p>
	　　复次善男子。若菩萨摩诃萨能尽形寿远离邪见。一切众生常所爱重。其心清净离邪分别。由此善根速得成熟。所有前际轮转五趣没生死河。因邪见故。造身语意诸恶业障诸烦恼障诸有情障一切法障诸<a>正见</a>障。自作教他见闻随喜。由此远离邪见轮故。皆悉辗坏摧灭无余不受果报。于现身中诸人天等皆共亲爱无所猜虑。身心安乐。其心清净离邪分别。将命终时身心不为忧苦逼切。所爱妻子眷属围绕。临命终时不见可怖剡魔王使。唯见可意成调善法具戒富德真实福田为善知识。身心欢悦深生敬信。既命终已还生人中。诸根圆满支体具足。随所生处其心清净离邪分别。端正聪明安隐快乐。复遇可意成调善法具戒富德真实福田为善知识。依彼修学离邪见法。能断一切恶不善法。能成一切殊胜善法。能求一切大乘法义。能修一切菩萨愿行。渐次趣入大乘大海。乃至证得无上菩提。所居佛土远离一切声闻独觉二乘人法。远离一切天魔徒众。远离一切外道朋党。众宝庄严甚可爱乐。远离一切妄执吉凶常见断见我我所见如是有情来生其国。寿命长远受用一味。谓大乘味。如来自身寿命无量。为诸有情如应说法。般涅槃后正法久住。利益安乐无量有情。圣教一味无有乖诤。炽盛<a>流通</a>离诸障难。善男子。是名菩萨摩诃萨第十远离邪见轮也。菩萨摩诃萨成就此轮故。于声闻乘得无误失。于声闻乘补特伽罗得无误失。于独觉乘得无误失。于独觉乘补特伽罗得无误失。于其大乘得无误失。于其大乘补特伽罗得无误失。常能炽然三宝种姓。于诸如来出家弟子若是法器若非法器下至一切被片袈裟剃须发者得无误失。于大乘法常得升进无有退转。利慧胜福常得增长。于一切定诸陀罗尼诸忍诸地速得自在无有退转。常得值遇诸善知识随顺而行。常得不离见一切佛及诸菩萨声闻弟子不离闻法不离亲近供养众僧。于诸善根常精进求心无厌足。常于菩提种种行愿<a>六波罗蜜</a>多心无厌足。所得果报广说如前</p>
<p>
	　　善男子。若菩萨摩诃萨成就如是十轮。能速证得阿耨多罗三藐三菩提。所以者何。于过去世。一切如来应正等觉。皆悉远离十恶业道。皆悉称扬赞叹如是十善业道所得果报。为欲长养一切众生。利益安乐菩提道故。为欲除灭一切众生业烦恼苦令无余故。为欲枯竭三恶趣故。为欲绍隆三宝种故。为欲断除<a>三界</a>有故。为欲永断蕴界处故。为令一切速入<a>无畏</a>涅槃城故。广说如前远离十种不善业道所得果报。是故善男子。若不真实希求如是十善业道所证佛果。及不真实下至守护一善业道。乃至命终而自称言。我是真实行大乘者。我求无上正等菩提。当知如是补特伽罗。是极虚诈是大妄语。对十方界佛<a>世尊</a>前。诳惑<a>世间</a>无惭无愧。说空断见诱诳愚痴。身坏命终堕诸恶趣。善男子。若但言说及但听闻。不由<a>修行</a>十善业道能得菩提般涅槃者。于一劫中或一念顷。可令十方一切佛土地界微尘算数众生皆登正觉入般涅槃。然无是事。所以者何。十善业道。是大乘本是菩提因。是证涅槃坚固梯蹬。善男子。若但发心发誓愿力。不由修行十善业道能得菩提般涅槃者。于一劫中或一念顷。可令十方一切佛土地界微尘算数众生皆登正觉入般涅槃。然无是事。所以者何。十善业道。是世出世殊胜果报功德根本。善男子。若不修行十善业道。设经十方一切佛土微尘数劫。自号大乘或说或听。或但发心或发誓愿。终不能证菩提涅槃。亦不令他脱生死苦。善男子。要由修行十善业道。世间方有诸刹帝利<a>婆罗门</a>等大富贵族四大王天乃至非想非非想处或声闻乘或独觉乘乃至无上正等菩提。皆由修行十善业道品类差别。是故善男子。若欲速满无上正等菩提愿者。当修如是十善业道以自庄严非住十恶不律仪者能满如是无上正等菩提大愿。若求速悟大乘境界速证无上正等菩提速满一切善法愿者。先应护持十善业道。所以者何。十善业道。是能安立一切善法功德根本。是世出世胜果报因。是故应修十善业道。尔时世尊重显此义。而说颂曰</p>
<p>
	　　欲除诸有苦证得大菩提</p>
<p>
	　　应修十善轮精勤勿放逸</p>
<p>
	　　便于三乘法及补特伽罗</p>
<p>
	　　一切出家人皆得无误失</p>
<p>
	　　信受行大乘利乐一切众</p>
<p>
	　　觉胜法<a>净土</a>速证大菩提</p>
<p>
	　　若离于<a>杀生</a>一切皆爱敬</p>
<p>
	　　恒无病长寿常乐不害法</p>
<p>
	　　一切所生处恒乐佛所行</p>
<p>
	　　常遇<a>佛法</a>僧速成无上觉</p>
<p>
	　　若离不与取智者皆爱敬</p>
<p>
	　　灭贪所生业获无贪所生</p>
<p>
	　　生生常巨富能为大施主</p>
<p>
	　　得众宝庄严可爱净佛国</p>
<p>
	　　若离欲邪行灭臭秽烦恼</p>
<p>
	　　枯竭贪爱河速得净佛国</p>
<p>
	　　拔诸众生类令出欲淤泥</p>
<p>
	　　安置于大乘使勤修梵行</p>
<p>
	　　若离虚诳语得圣自在智</p>
<p>
	　　常乐谛实言灭虚妄众苦</p>
<p>
	　　一言为证量常遇佛法僧</p>
<p>
	　　速得大菩提劝修不妄语</p>
<p>
	　　若离离间语成众善法器</p>
<p>
	　　常遇佛法僧不归于断灭</p>
<p>
	　　得圣无染着陀罗尼宝藏</p>
<p>
	　　达深法海源速成无上觉</p>
<p>
	　　若离粗恶语常说柔软言</p>
<p>
	　　众生皆爱敬灭先世罪业</p>
<p>
	　　令众常欢悦成菩萨导师</p>
<p>
	　　知诸佛所行超过第十地</p>
<p>
	　　若离杂秽语智者皆爱敬</p>
<p>
	　　为他所发言具获五功德</p>
<p>
	　　常听受圣言恒欣求圣道</p>
<p>
	　　圆满诸佛海速得一切智</p>
<p>
	　　若离于贪欲不诽谤圣教</p>
<p>
	　　供养服袈裟弘三乘圣道</p>
<p>
	　　当生净佛国导师之所居</p>
<p>
	　　乘于无上乘速得最胜智</p>
<p>
	　　若离于嗔恚一向修慈心</p>
<p>
	　　速疾证等持乐众圣行处</p>
<p>
	　　当生净佛土远离诸过恶</p>
<p>
	　　住彼证菩提令离诸嗔忿</p>
<p>
	　　若离于邪见纯修净<a>信心</a></p>
<p>
	　　乐开示三乘亦供养诸佛</p>
<p>
	　　永脱诸恶趣遇众贤圣者</p>
<p>
	　　具诸菩萨德逮得最上智</p>
<p>
	　　我说十善业能趣胜菩提</p>
<p>
	　　生长诸等持陀罗尼忍地</p>
<p>
	　　此轮大威德能摧诸恶趣</p>
<p>
	　　破坏诸恶障速证大菩提</p>
<p>
	　　大乘大集地藏十轮经福田相品第七之一</p>
<p>
	　　复次善男子。菩萨摩诃萨有十财施大甲胄轮。若菩萨摩诃萨成就此轮。从初发心一切五欲皆能除断。超胜一切声闻独觉。普为一切声闻独觉作大福田。一切声闻独觉乘等。皆应供养承事守护。何等为十。所谓布施种种饮食衣服宝饰象马车乘及以自身手足耳鼻头目髓脑皮骨血肉国城妻子奴婢田宅。如是一一行布施时不顾身命。不专为己求于世间出世间乐发心布施。但欲普为一切有情生长大慈大悲芽故发心布施。为欲引发善巧方便殊胜智故发心布施。为欲引发一切有情安乐事故发心布施。为欲除灭一切有情苦恼事故发心布施。无胜他心无粗犷心无嫉妒心无悭吝心而行布施。于所施物若多若少下至一食终不希求自受果报发心布施。终不希求声闻乘果发心布施。终不希求独觉乘果发心布施。于所施物若多若少下至一食但为希求一切种智发心布施。善男子。菩萨摩诃萨成就如是十种财施大甲胄轮。从初发心一切五欲皆能除断。超胜一切声闻独觉。普为一切声闻独觉作大福田。一切声闻独觉乘等。皆应供养承事守护。所以者何。声闻独觉发心布施无大慈悲。但为己身舍贫穷故。但为己身脱众苦故。但为己身得安乐故。但为己身证涅槃故。不能普为一切有情而行布施。菩萨摩诃萨发心布施有大慈悲。普为有情舍贫穷故。普为有情脱众苦故。普为有情得安乐故。普为有情证涅槃故。不为自身而行布施。以是义故。超胜一切声闻独觉。普为一切声闻独觉作大福田。一切声闻独觉乘等。皆应供养承事守护。菩萨摩诃萨修行财施波罗蜜多时。于妙五欲心无染着。自所摄受一切乐具。普能施与一切有情。依普摄受诸有情心依自忍受一切苦心依灭一切有情苦心依与一切有情乐心依与有情大涅槃心而行布施。以是义故。超胜一切声闻独觉。普为一切声闻独觉作大福田。一切声闻独觉乘等。皆应供养承事守护。善男子。若于五欲心无染着具大慈悲而行布施。是名菩萨摩诃萨也。亦名一切声闻独觉真实福田。若不除断世间五欲。无大慈悲而行布施。虽舍无量无边施物。而犹不得名为菩萨摩诃萨也。亦非一切声闻独觉真实福田。此施不蒙圣印所印。是故应断世间五欲具大慈悲而行布施。若不断于世间五欲无大慈悲而行布施。不名菩萨非真福田。善男子。染着五欲行布施轮。尚不能灭自身所有少分苦恼。况能除灭一切有情无量苦恼。尔时世尊重显此义。而说颂曰</p>
<p>
	　　成就财施轮智者净意乐</p>
<p>
	　　尽离于五欲安乐诸有情</p>
<p>
	　　为乐诸有情不求自果报</p>
<p>
	　　虽行少分施而名真福田</p>
<p>
	　　虽复施众多而依止五欲</p>
<p>
	　　非圣印所印住不定聚中</p>
<p>
	　　虽行少分施而不依五欲</p>
<p>
	　　名声闻独觉真实良福田</p>
<p>
	　　故应舍五欲常行清净施</p>
<p>
	　　安乐有情众成真实福田</p>
<p>
	　　复次善男子。菩萨摩诃萨有十法施大甲胄轮。若菩萨摩诃萨成就此轮。从初发心一切五欲皆能除断。速能获得日灯光定。超胜一切声闻独觉。普为一切声闻独觉作大福田。一切声闻独觉乘等。皆应供养承事守护。何等为十。谓诸如来所说正法。或声闻乘相应正法。或独觉乘相应正法。或与大乘相应正法。或世间法。或出世间法。或有漏法。或无漏法。或有为法。或无为法。或不二法。菩萨摩诃萨于此十法深信敬重一切听闻。随力所能审谛领受。思惟观察究竟通利随其所宜为他演说。于说法时无嫉妒心无悭吝心无憍慢心无求利心无轻他心无自举心。有恭敬心有<a>饶益</a>心有大慈心有大悲心。为声闻乘补特伽罗说声闻法。不为彼说独觉乘法及大乘法。为独觉乘补特伽罗说独觉法。不为彼说声闻乘法及大乘法。为于大乘补特伽罗说大乘法。不为彼说声闻乘法独觉乘法。随诸有情<a>根器</a>所能为说正法。非根器者终不为说。于其大乘诸有情所。终不劝修独觉乘行声闻乘行。于独觉乘诸有情所。或时劝彼修大乘行。于声闻乘诸有情所。或时劝修独觉乘行及大乘行。于诸如来所说正法下至一颂乃至半句深信敬重。终不毁谤障蔽隐没。于说法师起世尊想。于听法众起病者想。于所说法起良药想。断除五欲无所希求。宣说正法。善男子。是名菩萨摩诃萨十种法施大甲胄轮。若菩萨摩诃萨成就此轮能断五欲。速能获得日灯光定。超胜一切声闻独觉。普为一切声闻独觉作大福田。一切声闻独觉乘等。皆应供养承事守护。尔时世尊重显此义。而说颂曰</p>
<p>
	　　智者修法施随器说三乘</p>
<p>
	　　不为说余乘恐闻而谤法</p>
<p>
	　　称根器说法不为非根器</p>
<p>
	　　各随其所乐劝进令<a>欢喜</a></p>
<p>
	　　终不劝大乘令修二乘行</p>
<p>
	　　或时劝彼二进修中上乘</p>
<p>
	　　常恭敬听法深信不毁谤</p>
<p>
	　　供养说法师如佛世尊想</p>
<p>
	　　劝闻妙法药令除烦恼病</p>
<p>
	　　<a>舍利</a>养名誉而宣说正法</p>
<p>
	　　复次善男子。菩萨摩诃萨复有净戒大甲胄轮。若菩萨摩诃萨成就此轮。从初发心一切五欲皆能除断。超胜一切声闻独觉。普为一切声闻独觉作大福田。一切声闻独觉乘等。皆应供养承事守护。云何净戒大甲胄轮。善男子。菩萨净戒有二种相。一者共。二者不共。云何菩萨共净戒轮。谓诸在家近事近住所受律仪。或复出家及受具足别<a>解脱</a>戒。如是律仪别解脱戒。是名菩萨共净戒轮。共诸声闻独觉乘等。菩萨不由此净戒轮。能除一切有情烦恼诸恶见趣及能解脱业障生死。此不名为大甲胄轮。亦不由此名为菩萨摩诃萨也及名一切声闻独觉真实福田。云何菩萨不共净戒大甲胄轮。谓诸菩萨普于十方一切有情起平等心无扰动心无怨恨心护持净戒。普于一切持戒犯戒布施悭贪慈悲忿恚精进<a>懈怠</a>下中上品诸有情所无差别心无差别想护持净戒。普于三界一切有情。无恚无忿及诸恶行护持净戒。普于三有蕴界处中无所分别护持净戒。不依欲界。护持净戒。不依<a>色界</a>护持净戒。不依无色界护持净戒。不观诸有一切果报护持净戒。不依一切得与不得护持净戒。不依诸行护持净戒。是名菩萨不共净戒大甲胄轮。善男子。若菩萨摩诃萨成此净戒大甲胄轮。从初发心一切五欲皆能除断。得名菩萨摩诃萨也。超胜一切声闻独觉。普为一切声闻独觉作大福田。一切声闻独觉乘等。皆应供养承事守护。尔时世尊重显此义。而说颂曰</p>
<p>
	　　住在家律义出家解脱戒</p>
<p>
	　　与二乘等共不名摩诃萨</p>
<p>
	　　智者修空法不依诸世间</p>
<p>
	　　亦不依诸有护持清净戒</p>
<p>
	　　离取相尸罗无染无诸漏</p>
<p>
	　　护持如是戒名真实福田</p>
<p>
	　　复次善男子。菩萨摩诃萨复有安忍大甲胄轮。若菩萨摩诃萨成就此轮。从初发心一切五欲皆能除断。超胜一切声闻独觉。普为一切声闻独觉作大福田。一切声闻独觉乘等。皆应供养承事守护。云何安忍大甲胄轮。善男子。菩萨安忍有二种相。一者世间。二者出世间。云何菩萨世间安忍。谓有漏忍。缘诸有情有取有相依诸果报依诸福业所发起忍。依自诸色声香味触所发起忍。有发趣忍。无堪能忍。力羸劣忍。弃众生忍。有诳诈忍。矫悦他忍。不为利乐诸有情忍。是名菩萨世间安忍。如是安忍共诸声闻独觉乘等。此不名为大甲胄轮。亦不由此名为菩萨摩诃萨也及名一切声闻独觉真实福田。云何菩萨出世安忍大甲胄轮。谓无漏忍。一切贤圣大法光明。普为利乐一切有情。无染着忍。永断一切所作事业。语言因相文字音声行依处安忍。修此忍故。能断一切三结三受三相三世三有三行三不善根四种瀑流四扼四取四种身系。修此忍时心意寂静。是名菩萨出世安忍大甲胄轮。善男子。若菩萨摩诃萨成此安忍大甲胄轮。从初发心一切五欲皆能除断。得名菩萨摩诃萨也。超胜一切声闻独觉。普为一切声闻独觉作大福田。一切声闻独觉乘等。皆应供养承事守护。尔时世尊重显此义。而说颂曰</p>
<p>
	　　安忍说二种谓有相无相</p>
<p>
	　　有相忍有着智者不称誉</p>
<p>
	　　修忍依三行依蕴界处等</p>
<p>
	　　是名有漏忍非摩诃萨相</p>
<p>
	　　为灭四颠倒修无染着忍</p>
<p>
	　　寂静三行等此忍可称誉</p>
<p>
	　　能寂静诸行离一切分别</p>
<p>
	　　心平等如空此忍可称誉</p>
<p>
	　　诸法同一趣空无相寂灭</p>
<p>
	　　心无所住着此忍成大利</p>
<p>
	　　复次善男子。菩萨摩诃萨复有精进大甲胄轮。若菩萨摩诃萨成就此轮。从初发心一切五欲皆能除断。超胜一切声闻独觉。普为一切声闻独觉作大福田。一切声闻独觉乘等。皆应供养承事守护。云何精进大甲胄轮。善男子。菩萨精进有二种相。一者世间。二者出世间。云何菩萨世间精进。谓诸菩萨精进勇猛。勤修三种世福业事。何等为三。一者施福业事。二者戒福业事。三者修福业事。修此即名三种精进。如是精进缘诸众生有漏有取依诸果报依诸福业。是名菩萨世间精进。如是精进共诸声闻独觉乘等。此不名为大甲胄轮。亦不由此名为菩萨摩诃萨也及名一切声闻独觉真实福田。云何菩萨出世精进大甲胄轮。谓诸菩萨勇猛精进。于诸众生其心平等。除灭一切烦恼业苦。如是精进一切贤圣共所称誉。无漏无取无所依止。普于一切精进懈怠布施悭贪持戒<a>破戒</a>慈悲忿恚下中上品诸众生所无差别心无差别想勇猛精进。普于三界一切众生平等无二为作事业语言思惟诸行依处无所住着勇猛精进。普于三有蕴界处中。无所分别勇猛精进。不依欲界勇猛精进。不依色界勇猛精进。不依无色界勇猛精进。不观诸有一切果报勇猛精进。不依一切得与不得勇猛精进。不依诸行勇猛精进。不依三种世福业事勇猛精进。具足出世三福业事勇猛精进。是名菩萨出世精进大甲胄轮。善男子。若菩萨摩诃萨成此精进大甲胄轮。从初发心一切五欲皆能除断得名菩萨摩诃萨也。超胜一切声闻独觉。普为一切声闻独觉作大福田。一切声闻独觉乘等。皆应供养承事守护。尔时世尊重显此义。而说颂曰</p>
<p>
	　　于六根染着漂愚五瀑流</p>
<p>
	　　虽勇猛精进智者皆厌毁</p>
<p>
	　　缘众生精进有漏及有取</p>
<p>
	　　非真实福田不名摩诃萨</p>
<p>
	　　智者勤精进远离一切着</p>
<p>
	　　心无所依止名真实福田</p>
<p>
	　　不染著名色离蕴界处等</p>
<p>
	　　为众作归依是名摩诃萨</p>
<p>
	　　行世如水月修精进究竟</p>
<p>
	　　此轮能永断众生烦恼缚</p>
<p>
	　　复次善男子。菩萨摩诃萨复有静虑大甲胄轮。若菩萨摩诃萨成就此轮。从初发心一切五欲皆能除断。超胜一切声闻独觉。普为一切声闻独觉作大福田。一切声闻独觉乘等。皆应供养承事守护。云何静虑大甲胄轮。善男子。菩萨静虑有二种相。一者世间。二者出世间。云何菩萨世间静虑。谓诸菩萨依着诸蕴修习静虑。依着诸界修习静虑。依着诸处修习静虑。依着欲界修习静虑。依着色界修习静虑。依着无色界修习静虑。依着三律仪修习静虑。依着三解脱修习静虑。依着四念住修习静虑。依着四正断修习静虑。依着四神足修习静虑。依着五根修习静虑。依着五力修习静虑。依着七等觉支修习静虑。依着八圣道支修习静虑。依着地界修习静虑。依着水界修习静虑。依着火界修习静虑。依着风界修习静虑。依着空界修习静虑。依着识界修习静虑。依着乐受修习静虑。依着苦受修习静虑。依着不苦不乐受修习静虑。依着<a>虚空</a>无边处修习静虑。依着识无边处修习静虑。依着无所有处修习静虑。依着非想非非想处修习静虑。依着此世修习静虑。依着他世修习静虑。依着小想修习静虑。依着大想修习静虑。依着无量想修习静虑。如是静虑。有漏有取有所依着。是名菩萨世间静虑。如是静虑共诸声闻独觉乘等。此不名为大甲胄轮。亦不由此名为菩萨摩诃萨也及名一切声闻独觉真实福田。云何菩萨出世静虑。谓诸菩萨远离诸蕴修习静虑。远离诸界修习静虑。远离诸处修习静虑。远离欲界修习静虑。远离色界修习静虑。远离无色界修习静虑。远离三律仪修习静虑。远离三解脱修习静虑。远离四念住修习静虑。远离四正断修习静虑。远离四神足修习静虑。远离五根修习静虑。远离五力修习静虑。远离七等觉支修习静虑。远离八圣道支修习静虑。远离地界修习静虑。远离水界修习静虑。远离火界修习静虑。远离风界修习静虑。远离空界修习静虑。远离识界修习静虑。远离乐受修习静虑。远离苦受修习静虑。远离不苦不乐受修习静虑。远离虚空无边处修习静虑。远离识无边处修习静虑。远离无所有处修习静虑。远离非想非非想处修习静虑。远离此世修习静虑。远离他世修习静虑。远离小想修习静虑。远离大想修习静虑。远离无量想修习静虑。如是静虑能发贤圣广大光明。无漏无取无所依着。是名菩萨出世静虑大甲胄轮。善男子。若菩萨摩诃萨成此静虑大甲胄轮。从初发心一切五欲皆能除断。得名菩萨摩诃萨也。超胜一切声闻独觉。普为一切声闻独觉作大福田。一切声闻独觉乘等。皆应供养承事守护。尔时世尊重显此义。而说颂曰</p>
<p>
	　　为舍己重担修有所得定</p>
<p>
	　　求断自烦恼非真智者相</p>
<p>
	　　依器有所观求解脱修定</p>
<p>
	　　取着此<a>彼岸</a>非利乐有情</p>
<p>
	　　为利乐有情修定舍重担</p>
<p>
	　　灭一切烦恼是真智者相</p>
<p>
	　　为润诸有情修无依着定</p>
<p>
	　　永断诸有爱是名大慧者</p>
<p>
	　　为解诸有缚令住无畏城</p>
<p>
	　　修行寂止定是名摩诃萨</p>
		

	
	

		</div></div><hr><script charset='utf-8' src='../../js/footer.js'></script></body></html>