<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十四卷 大方等大集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十四卷 大方等大集经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三十四卷 大方等大集经</strong></p>
<p>
	　　随<a>天竺</a><a>三藏</a>那连提耶舍译</p>
<p>
	　　日藏分</p>
<p>
	　　护持<a>正法</a>品第一</p>
<p>
	　　如是我闻。一时婆伽婆。在王舍城迦兰陀竹园。与大<a>菩萨</a>其数无量不可称计前后围绕。及余十方诸佛世界。无量无数不可思议阿僧祇。诸大菩萨声闻之众。地及<a>虚空</a>皆悉遍满。俱来集会前后围绕。复有十方无量世界<a>帝释天</a>王．梵天王．四天大王．诸大龙王．夜叉王．乾闼婆王．阿修罗王．迦楼罗王．紧那罗王．摩睺罗伽王。如是等无量无数不可称计俱来集会。复有欲界<a>色界</a>天龙．夜叉．罗刹．乾闼婆．阿修罗．迦楼罗．紧那罗．摩睺罗伽等。皆悉一心瞻仰如来。尔时<a>世尊</a>为诸大众说虚空目安那波那<a>甘露</a>法门四无量已。默然而坐。<a>娑婆世界</a>地及虚空。一切大众亦皆默然合掌向佛。唯悕如来甘露法雨而无厌足。犹如重病思遇良医。如在大闇思见光明。如溺大河思登<a>彼岸</a>。如遭急难思求依护。如是遍满娑婆佛刹地及虚空诸大菩萨及诸声闻。释梵天王摩睺罗伽王。乃至人非人等合掌默然。瞻仰法王亦复如是。尔时众中有一大梵天王。名曰功德莲华光。已于昔日供养无量无边诸佛。于诸佛所殖诸善根。于阿耨多罗三藐三菩提得不退转。系心缘法善修慈愍。即从坐起合掌向佛而说偈言</p>
<p>
	　　大圣<a>神通</a>力能速遍诸刹</p>
<p>
	　　如心无所障光照十方国</p>
<p>
	　　巧说奢摩他尽智及方便</p>
<p>
	　　阿那波那念及四无量等</p>
<p>
	　　佛于<a>三界</a>中<a>生死</a>际已舍</p>
<p>
	　　净慧悉满足胜人天修罗</p>
<p>
	　　已离于爱缚度疑到彼岸</p>
<p>
	　　了知诸菩萨现证于<a>佛法</a></p>
<p>
	　　众生心乱故堕在生死河</p>
<p>
	　　如盲无所见常为苦所没</p>
<p>
	　　远离善知识不闻清净法</p>
<p>
	　　轮回生死中为诸结所缚</p>
<p>
	　　佛度生死海慈悲故<a>说法</a></p>
<p>
	　　为烦恼众生断生死罗网</p>
<p>
	　　爱为烦恼本诸众生染着</p>
<p>
	　　能仁巧分别令尽生死际</p>
<p>
	　　以痴爱因缘不修诸功德</p>
<p>
	　　若能断之者六根皆寂灭</p>
<p>
	　　大慈牟尼王悲心为说法</p>
<p>
	　　闻已除痴爱获甘露<a>涅槃</a></p>
<p>
	　　尔时佛告功德莲华光大梵天王。而说偈言</p>
<p>
	　　过去修诸度今亦如是行</p>
<p>
	　　不乐声闻乘及辟支佛地</p>
<p>
	　　复有诸众生数起嗔恚心</p>
<p>
	　　及念二乘等是则为障碍</p>
<p>
	　　以是诸障故退失于佛法</p>
<p>
	　　不起是障者得佛法满足</p>
<p>
	　　有四生众生俱来至此刹</p>
<p>
	　　非唯爱欲身非尽念不净</p>
<p>
	　　是中大智人能行菩提道</p>
<p>
	　　已曾久修习定忍总持等</p>
<p>
	　　能守护诸根<a>正念</a>加趺坐</p>
<p>
	　　安住自境界佛当为汝说</p>
<p>
	　　乐五众众生为说不净法</p>
<p>
	　　令断于系缚七菩提分满</p>
<p>
	　　我无嫉妒心怜愍故为说</p>
<p>
	　　菩萨闻此法不舍菩提心</p>
<p>
	　　十方一切佛已曾住此刹</p>
<p>
	　　昼夜常加护令佛法久住</p>
<p>
	　　汝等诸菩萨愍此刹众生</p>
<p>
	　　常生<a>欢喜</a>忍令我法久住</p>
<p>
	　　我说声闻法为断贪欲心</p>
<p>
	　　示五阴诸入及十八界空</p>
<p>
	　　十三奢摩他及毗婆舍那</p>
<p>
	　　能断难断爱是人得清净</p>
<p>
	　　显说无漏行声闻四<a>真谛</a></p>
<p>
	　　怜愍众生故为令法久住</p>
<p>
	　　说此<a>四谛</a>法令度生死海</p>
<p>
	　　复告诸菩萨汝等莫生疑</p>
<p>
	　　佛当为汝等广说菩萨行</p>
<p>
	　　尔时此娑婆世界中。所有众生在佛会者作如是念。如来今者。欲说声闻法。不说菩萨道。十方世界诸来菩萨复作是念。如来慈愍欲令我等于此世界修诸禅行。使三宝种不断绝故。于此刹中所有天龙夜叉罗刹乾闼婆阿修罗乃至人非人等。未信者令信。已信者令增进故。欲令一切众生悉受安乐舍诸疑悔。满足涅槃八正道故。令此佛刹有大福德。具足熏修众善法故。十方世界所有众生作如是念。娑婆佛刹福德吉处。我今恭敬尊重供养<a>礼拜</a>彼佛刹中诸菩萨等。各作是念。我今应当于此世界结加趺坐。各各入于种种胜忍陀罗尼门及诸三昧。放大光明利益安乐诸众生故。作是念已。即于此刹加趺而坐。入于胜忍陀罗尼诸深三昧。是诸菩萨或有经于百大劫中修菩萨行。有得无生法忍乃至十地。具足修习十八不共四无所畏等诸功德法。各以胜忍陀罗尼诸深三昧因缘力故。放大光明。其中或有光。如灯炬野火之明。有如释梵诸天大梵王光。又如一日之光。二三四五如是转倍。乃至百千万亿日光。此诸光明遍照三千<a>大千世界</a>。其中众生遇斯光者。身心安乐皆大欢喜。如人热闷入清凉池。是光能除众生三恶道苦。饥渴寒热种种诸病。及贪嗔痴邪见等患。乃至能令三界狱中所有恐怖厄难众生。令尽苦际。是时此刹诸众生等蒙光力故。咸共深心恭敬供养。尊重赞叹佛法僧宝。厌舍诸恶勤修善法。从是诸光乃至遍照十方。如恒河沙等诸佛世界净秽等刹。有佛无佛皆悉普照。犹如重夜幽闇之中忽有百千万亿日光俱时普照。此及他方恒河沙刹土。光明遍照亦复如是。尔时十方恒河沙等诸佛世界。有诸菩萨摩诃萨等。承佛神力于一念顷来至此刹。各在一面结加趺坐。是诸菩萨或有已经百千大劫修菩萨行。或有乃至具足十地。皆悉修习十八不共四<a>无畏</a>等诸功德法。各以善根福德力故。入深三昧放大光明。遍照三千大千世界。其中所有魔王龙王乃至人天。诸光明等皆悉不现。尔时世尊告诸声闻四辈等众。汝今应知。此诸菩萨摩诃萨等。大善根力入于三昧放此光明。遍照三千大千世界。又彼十方诸佛如来。曾于此刹作佛事已。而还本国今共加护。此诸菩萨摩诃萨等。令入<a>禅定</a>现神通力。为令现在及未来世三宝久住不断绝故。以是菩萨神通光明因缘力故。令诸天龙．夜叉．罗刹．阿修罗．迦楼罗．紧那罗．摩睺罗伽．人．非人等。未信者令信。已信者令增长。于正法中发大精进。<a>如法</a><a>修行</a><a>自在</a>无碍得不退转。乃至修学涅槃正道具足满故。是诸菩萨随所住处。于当来世是中皆应起立塔寺造作法堂。安置<a>舍利</a>经法形像。以种种七宝而修供养。所谓金银琉璃车[(王*巨)/木]马瑙颇梨真珠珂贝璧玉及上缯彩。种种衣服床榻卧具。种种幡盖<a>袈裟</a>法服。种种璎珞华香末香涂香<a>烧香</a>。作诸音乐礼拜供养。为令恐怖生死众生求涅槃道修功德故。尔时世尊作如是言。于未来世若有善男子善女人。于三宝所如是布施我悉受之。令彼众生于三乘中随其所乐得不退转。若复有人为供养故。或造一舍一<a>僧伽</a>蓝。经行之处布施园林。衣服饮食卧具床褥。种种汤药而供养之。或有建立讲读论堂经行禅室。于中布施奴婢田宅。象马车乘驼驴牛羊。种种诸物衣服卧具。及诸汤药资生所须。令持法<a>比丘</a>身心安隐。坐禅<a>修道</a>讲读论义。如法修行具足庄严。得胜自在涅槃道故。欲令佛法久住于世故。舍如是等种种诸物。我于尔时与诸菩萨及声闻众皆悉受之。若未来世有善男子善女人。为供养三宝故。能舍如是种种诸物。建立讲读论堂经行禅室。给其所须。我悉知见而生<a>随喜</a>。与诸菩萨及声闻众同共受用。何以故。为令是等得大果报。于三恶道得远离故。随其所欲于三乘中得不退转。乃至各于三乘而般涅槃故。又善男子善女人。以如是等种种诸物供养因缘故。于未来世当获二利。何等为二。一者法利。二者财利。随所生处资财具足宿习因缘故。是诸物不生悭吝悉能舍施。为欲供养比丘<a>比丘尼</a>优婆塞优婆夷故。随其住处。或在山林树下阿兰若处无愦闹声。堪可坐禅系念之处。建立塔寺房堂静室。随彼所须皆能给施。是比丘等受彼施已如法行故。天龙夜叉随其所在皆悉拥护</p>
<p>
	　　尔时佛告诸比丘言。汝等当知。十方诸佛已曾于此娑婆世界。入深禅定现大神通。破坏魔王及诸龙等。慈愍众生故演说妙法。为令三宝久住<a>世间</a>。各于此土作佛事已归还本国。尔时如恒河沙等诸佛世界。有无量无边阿僧祇菩萨摩诃萨。欲见于我礼拜供养。听闻正法及受持故。复为闻说虚空目修多罗四无碍法。各于他方来集此刹。慈悲怜愍诸众生故。入于禅定现大威力。破坏魔王及诸龙等。欲令此土诸众生辈供给供养施其所须修诸功德。于三乘中得<a>解脱</a>故。是未来世有善男子善女人。<a>信心</a>清净为欲供养如法修行诸比丘故。或舍家宅园林田地奴婢乃至资生种种所须</p>
<p>
	　　尔时若有<a>破戒</a>比丘。受他所舍乃至一华一果。是恶比丘以愚痴故。受他净心所施诸物获大恶报。于现在世得四恶报。何等为四。一者恶名远闻流布十方。二者父母师长兄弟眷属。奴婢亲戚皆悉离散。三者获大重病卧粪秽中。恶报。相现<a>痛苦</a>而死。四者衣钵坐具所有资财。悉为五家之所分散。是名四种恶报。于未来世复获四种大恶果报。何等为四。一者身坏命终堕大<a>地狱</a>。二者于地狱中久受勤苦。地狱终已复生畜生饿鬼道中。得无手足报。居在旷野无水之处。经百千万岁具受辛苦。三者从彼命终生毒蛇中。得无眼报经无量岁唯食于土。四者于彼命终得生人中。堕五浊世不值诸佛。于彼世中虽得人身。常无眼目亦无手足。住在旷野唯食世间所弃秽食恒不充足。不得与人同共住止。从彼命终复堕地狱。于三恶道难得免出。何以故。彼善男子善女人。净心舍施田舍园林衣服汤药种种诸物。唯欲供养如法比丘。然破戒者受他所施唯欲供身。不与如法持戒比丘。以是因缘获如是罪。又破戒者久处生死具受诸苦。虽得人身不值佛世。所以者何。诸佛如来不可思议难可值遇。彼破戒者。断灭法母不求精进。不用见闻佛法僧故。以是因缘不值佛世。彼恶比丘于当来世得如是等大恶果报</p>
<p>
	　　尔时大德伽耶迦叶。闻此语已悲泣雨泪而白佛言。世尊。如我解佛所说义者。宁处地狱具受众苦。终不受此破戒身也。所以者何。虽得此身而复<a>出家</a>。为衣食故具犯禁戒受他净施。获如是等种种苦恼。佛言迦叶。如是如是如汝所说。宁处地狱受种种苦。不受人身起如是等破戒罪业。何以故。地狱罪毕更不造新故。业尽已便于苦报而得解脱。迦叶。诸身之中人身难得。得人身已值佛出世复难于是。虽值佛世出家<a>受戒</a>是最为难。所以者何。得受戒已如法修行能尽苦际。断诸漏结而得解脱。是净信心善男子善女人。若刹利<a>婆罗门</a>毗舍首陀。欲供养净行持戒比丘。以其具足福德善根故。或舍家宅园林静室奴婢象马牛羊等物种种资生。以为<a>常住</a>僧业。令彼比丘身心安隐集善根故。是愚痴比丘毁犯净戒舍诸善根。远离静念专为非法。彼善男子等而不供养。以是因缘衣服卧具资生所须皆不充足。便作是言。我大智人堪可受彼所施诸物。或假檀越豪强势力。夺他如法比丘所受诸物。唯自供身以为私用。言是己有此非僧物。彼愚痴人造是罪故。于当来世受如是等诸恶果报</p>
<p>
	　　尔时频婆娑罗王白佛言。世尊。若善男子善女人。若刹利婆罗门等。欲供养如法比丘故。舍彼田宅园林种种诸物资生所须。是破戒者夺他所受唯自供己。以是因缘获如是等大恶果报。若在家人夺彼持戒行法比丘如是布施种种资生。而自用者。是诸人等得几许罪。佛言大王。不须问此得几罪报。王复白佛。若未来世有刹利等。以种种诸物施与持法比丘。以是因缘诸比丘等多有资生。是刹利婆罗门毗舍首陀。不信佛法及因果故又不畏罪。如是人辈夺而用者得几许罪。佛言大王。是诸人等夺他施故。当得无量大恶果报。若我具说重增彼罪。所以者何。是刹利婆罗门毗舍首陀。净心施彼行法比丘种种诸物。是比丘等多有资生。如是愚人犹彼痴驴。以不信故夺他所受种种施物而自供己。以是因缘故当得大罪。彼人若闻我说恶业差别种种果报。诽谤不信。如是愚人得二种罪。一者夺他所施。二者于我所说诽谤不信。时频婆娑罗王复白佛言。世尊。唯愿说之。唯愿说之。于当来世若刹利婆罗门毗舍首陀四种姓中。有信佛法深识因果怖畏罪者。闻佛所说初中后善义味甚深。纯备具足清净梵行。如是之人闻已能信。如法修行作诸功德。复为供养行法比丘故。舍种种诸物给其所须。若有破戒比丘及愚痴人。夺彼持法比丘如是种种所受诸物。彼信心人方便拥护持戒比丘。终不令彼侵夺欺陵。频婆娑罗王说是语已。佛言大王。善哉善哉。快说是语。大王。于当来世若有刹利婆罗门毗舍首陀。为欲供养行法比丘故。或舍田宅园林奴婢象马衣服卧具饮食汤药资生所须。若有刹利婆罗门毗舍首陀。以不信故夺他所施。而彼愚人于现身中得二十种大恶果报。何者二十。一者诸天善神皆悉远离。二者有大恶名流布十方。三者眷属知识违背乖离。四者怨憎恶人同共聚会。五者所有资财悉皆散失。六者心狂痴乱恒多躁扰。七者诸根不具。八者睡卧不安。九者恒常饥渴。十者所食之物犹如毒药。十一者所爱之人悉皆离别。十二者共事之人常多斗诤。十三者父母兄弟妻子奴婢不信其言。十四者所有隐密覆匿之事。知识亲友共相显露。十五者所有财物五家分散。十六者常遇重病无人瞻视。十七者资生所须常不称意。十八者形体枯悴。十九者久受勤苦难得免离。二十者常处粪秽乃至命终。大王。是愚痴人于现身中得如是等二十种诸恶果报。命终之后堕阿鼻地狱一劫受苦。饥食铁丸渴饮融铜。用热铁鍱以为衣服。行住坐卧所受之物皆是火聚。六方炽焰更相通彻。彼诸罪人于阿鼻地狱具受如是种种等苦。从彼命终生末伽车[马*犬]饿鬼中。居在旷野无水之处。生便无眼。又无手足。四方热风来触其身。形体楚毒犹如剑切。宛转在地受大苦恼。脂髓膏流犹居热熬。魂神迷乱出大恶声。具受如是百千种苦经无量岁。然后命终生大海中受肉团身。其形长大满百由旬。然彼罪人所居之处。于其身外面一由旬。满中热水状若融铜。经无量百千岁受如是等种种苦恼。如地狱中等无差别。从彼命终于阎浮提旷野泽中忽然化生。形如肉团犹若大山。四方热风来烧其身。飞禽走兽竞来食之。经无量岁。尔乃命终还堕地狱。复经无量百千万岁备受众苦。然后命终生饿鬼中。乃至肉团之身。经无量百千岁。往反轮回具受众苦。其罪渐薄得出为人。生无佛国五浊刹中。从生而盲诸根不具。身形丑恶人不憙见。佛告频婆娑罗王言。大王。如是罪人于当来世。获如是等大恶果报。所以者何。是持法比丘如法行故。有信心者种种资财具足施与。彼恶比丘愚痴人等。夺而自用故获如是诸恶果报</p>
<p>
	　　尔时频婆娑罗王。闻此语已悲泣雨泪而白佛言。世尊。我今宁受地狱等身。终不欲受是人身也。何以故。以此人等造是罪故。获如是种种大苦果报。尔时佛告频婆娑罗王言。大王。汝等诸王及刹利婆罗门毗舍首陀聚落主等。如今现在及未来世乃至法住。于是时中所有持法比丘。付嘱汝等应好拥护。若有信心善男子善女人。为供养行法比丘故。或舍种种资生杂物。汝好拥护。勿令非法比丘及诸恶人欺夺侵陵。若有恶人欺夺如法比丘所受信施。汝等应当如法治之。王白佛言。世尊。若有国王见彼非法比丘及诸愚人夺彼行法比丘所受信施。不如法治者当得几许罪报。乃至刹利婆罗门毗舍首陀聚落主等。见此非法比丘及诸愚人侵夺行法比丘所受信施。当得几许罪报。佛告大王。我今问汝。随汝意答。除诸佛如来所有功德。一切声闻及辟支佛所有福德。若有一人具足成就如是等大福德聚。是人福德是为多不。王言世尊。如是如是。是人福德甚多甚多。佛言大王。如彼一人所得福德。如是一切众生各皆备足是等功德。若有恶人于彼一切有福人所。割其手足耳鼻生挑其眼。如是恶人得几许罪。王闻此语悲泣哽咽不能自胜。佛言大王。何以不答。时王闻已犹复悲泣。而白佛言。世尊。如是愚人所获罪报。无量无边阿僧祇不可称计。乃至算数譬喻所不能及。世尊。若毁坏一人具上福者。手足耳鼻生挑其眼。其罪大多不可思议。何况毁坏一切具是福者。佛言大王。如我现在及未来世乃至法尽。于其中间若有信心善男子善女人。俱舍如是资生所须田宅园林象马奴婢衣服卧具汤药等物。施与行法比丘。若非法比丘及诸愚人夺彼所施。是刹利婆罗门毗舍首陀聚落主等。见此非法恶人不如法治者。获大重罪复过于彼</p>
<p>
	　　尔时频婆娑罗王白佛言。世尊。如是国王治国之事。甚难甚难。何以故。彼放逸王等不如法治。是非法恶人获如是罪。若有国王及刹利等不放逸故。拥护是等持法比丘。若有信心檀越施彼所须。若有非法恶人侵夺欺陵。当如法治者得几许福。佛言大王。如上所说具福诸人。若复有人有大势力。禁闭狱中具受饥渴无量苦恼。若有一人具足大力。胜于前者出彼狱中。尔许诸人悉令解脱。经于百年四事供养。衣食汤药种种所须无不备足。佛言大王。彼有力人得几所福。王白佛言。世尊。彼有力人所得福德。不可思议不可称计。乃至算数譬喻所不能及。佛言大王。彼刹利婆罗门毗舍首陀及聚落主等。如今现在及未来世乃至法住。是诸人等如法治彼非法比丘及愚痴人故。所得福德复过于彼。若复有人于今现在及未来世乃至法欲灭时。若有信心善男子善女人。具舍种种所须施彼行法比丘。若有非法恶人侵夺欺陵。若复有人方便<a>教化</a>不令侵夺。语言。汝等今者。若不随教当治汝罪。如彼恶人随其教诲止彼欺心。不复侵夺持法比丘所受信施。是刹利乃至聚落主等。所得福德甚多甚多。王复白佛言。世尊。若有乃至一比丘能如法住所有诸物。若有恶人欺陵侵夺者。我等刹利及婆罗门乃至聚落主等。不如法治当获大罪。是一比丘所有资生。彼非法恶人有侵夺者。我等刹利乃至聚落主等。如法拥护不令彼人侵夺欺陵。乃至如法治之获大功德。佛言大王。不如汝所说。所以者何。于我法中有诸比丘。假令如法始从一人乃至四人。我不听受彼田宅园林象马车乘奴婢等常住僧物。若满五人乃可得受。若在僧伽蓝中或阿兰若处。持法比丘在中止住。鸣钟集僧和合布萨羯磨等事。房舍床榻卧具汤药同共受用。乃至百千众僧在一伽蓝若阿兰若处。鸣钟集僧和合布萨。房舍卧具衣服汤药同心受用。而不贪着亦不系念。不如其驎陀鸟贪着诸肉。食尽乃止终不中舍。持法比丘则不如是。初中后夜减省睡眠。精进诵经坐禅修道。背舍生死向涅槃路。如是比丘不称他短不说己长。谦下卑逊不自憍高。衣食知足头陀精进不放逸行。系念思惟心不驰散。于一切众生起慈悲心怜愍覆护。大王。如是僧中有劫夺者获大罪报。守护<a>饶益</a>得大功德。复次大王。随其所在若僧伽蓝或阿兰若处。有五比丘止住其中。持戒不破清净具足。乃至于小罪中生大怖畏。如佛修多罗中所说空行。若自读诵。教他读诵。不诽谤他不说他过。不称己长谦下自卑。不生憍慢嫉妒之心。慈悲怜愍一切众生。求解脱道出生死海。如是众僧。若在伽蓝或阿兰若处。鸣钟集僧和合受用。常住僧物乃至汤药。若复有人如法供养获大功德。劫夺侵陵得大罪报。大王。是五比丘。精进持戒惭愧具足。于小罪中生大怖畏。行头陀法住四圣种。如是众僧所有福德犹若大海。即是世间<a>天人</a>阿修罗中最上<a>福田</a>。能令一切众生离诸苦恼而得涅槃。何况十人二十三十乃至百千。若有信心刹利婆罗门毗舍首陀。为供养故鸣钟集僧。是僧集时其中或有非法比丘若多若少。共如法比丘同处集者于是众中乃至有五比丘。持戒清净具足惭愧。于小罪中恒生怖畏终不毁犯。如是众僧大修精进。弃舍世间所有诸事。惟希出世涅槃之道。所有功德无量无边。是大福田。应受世间天人供养。是故大王。汝等应好拥护如法安置。供给所须勿令乏少。若有非法之人欲相欺陵轻心毁辱者。汝好护持勿令是等侵扰之也。频婆娑罗王白佛言。世尊。我于今者欲有所问惟愿听许。佛言大王。随汝意问。王白佛言。世尊。若有破戒比丘。得与如法众僧和合共住。受彼上妙衣食卧具资生所须乃至汤药不。佛言大王。我今问汝。随汝意答。如王国中群臣百官乃至亲属。如是之人若一若二乃至众多。犯王国法合其重罪。王时嗔怒方欲刑戮。王于尔时设于大会。歌舞作乐欢乐集时。是犯罪人得在会次同食歌舞欢娱作乐不。王白佛言。如是之人不得在会。乃至不令与我相见。何况共受集会欢乐。佛言大王。如是如是。若有比丘破戒犯罪。实非<a>沙门</a>自言是沙门。实非梵行言我梵行。如是之人犹如盲人。于生死中<a>流转</a>退没。大王。如是之人于三世诸佛法中具犯禁戒。以是因缘诸佛如来之所弃舍。非<a>佛弟子</a>是魔眷属。常趣恶道不堕僧数。不得在如法僧中行住坐卧同受房舍卧具资生诸物。乃至糠[麸-夫+孚]亦不得受。何况得受众僧上妙供具资生所须。如是之人佛法之外众所弃舍。频婆娑罗王白佛言。世尊。是破戒比丘不得与如法众僧和合共住同受种种衣食卧具汤药等物。世尊。是破戒人有何等行类相貌而可得知。佛言大王。是破戒相初未现时难可了知。何者是破戒初相。所谓不乐供养三宝和尚阿阇梨。亦不信重四圣种法而不修习。又不修行三十七助道法。是名破戒初相。心贪利养无有惭愧。与诸俗人以为亲友。称赞己德以自贡高。轻蔑诽谤毁呰他人。心不乐说正法之言。唯憙好谈无益之语。专行魔业恼乱众僧。他说一言十语加报。纵心荡逸终不相下。犹如恶狗。复似飞乌众声乱鸣唯欲求胜。虽复出家处在众中。谄曲虚伪专行刺毒。又如商人持种种物在道而行逢彼恶贼。是破戒人为沙门中贼。又似猕猴粪涂身已搪突于人。在于众中犹如俱兰吒华无色无香。心不和合恒出诤讼之言。常贪利养名闻等事。乐恶比丘及诸俗人以为伴侣而共谈语。是诸比丘乃至未盗众僧田宅园林奴婢象马驼骡牛驴。如是等物难可了知。是名破戒初相。若盗如是等物是名破戒等相。是相出已失比丘法。是波罗夷非沙门。不得与如法众僧同共止住。应当摈出。众告大王。是持戒比丘。宁与旃陀罗同共止住。不与破戒之人同住居止。如树枯朽火从内起。根本既烧枝叶亦尽。破戒比丘亦复如是。以破戒火烧诸功德。善根果报悉尽无余。于未来世堕三恶道。远舍慈悲而行魔业。譬如厕溷不可为净。谤诸贤圣断三宝种。法海干竭坏正法城。诳惑施主恼乱清众。如法比丘僧和合时违诤不随。彼破戒比丘盗僧物因缘故。国主刹利婆罗门毗舍首陀乃至若男若女一切施主等。虽舍所须空无所得。失人天路堕恶道中。是故大王。汝等当知。彼破戒人无有惭愧。以劫盗心取彼僧物以为己有。是如法比丘随其住处。若在林中或在伽蓝。不应共住应生慈愍。方便示教遣令出众。语言。长老汝等不应住此。如是三谏。是破戒人若去者善。若不出众如法比丘不得嗔骂。应告国王刹利婆罗门毗舍首陀及有势力者言。此有比丘不如法行恒相扰乱。不令我等安心行道。惟愿捡挍勿令侵恼。而彼国王刹利乃至聚落主等。应当治之驱逐令出。若彼刹利王等取彼破戒比丘饮食财物而不驱遣者。如法比丘亦不应嗔。莫贪住处及资生等。默然舍去更求余处无难之所。若在山林窟中。或阿兰若地。随其静处就彼而住。频婆娑罗王闻此语已。悲啼号泣而白佛言。世尊。刹利婆罗门毗舍首陀乃至聚落主。为衣食资财故护彼破戒比丘与其势力。令此如法比丘舍其住处。以是因缘于当来世堕大地狱受无量苦。于三恶道轮回往反难得免出。于未来世有无量无边恒河沙等诸佛出现于世。具大慈悲入生死中度苦众生。而不能令彼等国王刹利婆罗门及聚落主舍恶趣报得人天身。何以故。不受如法比丘语故。又不供给供养故。受如是等大罪果报。佛言大王。于当来世诸国土中有信心刹利婆罗门毗舍首陀。为供给供养如法比丘因缘故。若造伽蓝静处。或阿兰若处起立房堂。施与如法比丘。或舍田宅园林奴婢种种所须资生杂物乃至汤药。以如是供养因缘故。彼诸施主于当来世。或生刹利婆罗门大姓等家。六欲诸天乃至有顶。或生他方净佛世界值佛闻法。不久当得阿耨多罗三藐三菩提。若复有人于我法中。为求福德涅槃道故。应当供养供给如法比丘。尔时频婆娑罗王白佛言。世尊。是诸比丘虽犯破戒初相。然未盗僧物。如是之人。云何不得与如法比丘同共住止同饮食衣服等和合受用。佛言大王。我今问汝。随汝意答。若王眷属大臣宰相。犯王国法造种种罪。唯不合死有刑流者。如是之人。王若设会歌舞作乐大集之时。得在会次同受饮食共欢乐不。王白佛言。世尊。如是之人尚不欲见。何况得在会所同受欢乐。尔时佛告王言大王。若有富伽罗具造诸恶。于三恶趣不能勉离。如是之人受他田宅园林象马车牛资生之具。如此之人非佛<a>弟子</a>。非沙门非释子。于三世佛法中是大罪人。不得与行法比丘乃至和合少时共住同受衣服卧具饮食汤药。若有刹利婆罗门毗舍首陀及聚落主等。见破戒人与持法比丘同住共受衣服等物而不驱遣。彼刹利等。是三世诸佛正法之中为大罪人。如是刹利婆罗门等。若不驱摈彼恶比丘。虽复更修功德种种布施。欲免此罪终不能灭。要必当堕阿鼻地狱。是故大王。若有欲得自利利他者。于彼破戒人所不应拥护。何以故。若有供养彼恶比丘。失人天善根断三宝种堕诸恶趣。若刹利婆罗门等。拥护行法比丘。不令彼恶比丘与共同住和合受用衣服饮食。是刹利等虽不布施修余功德。即是三世诸佛之大檀越。能持三世诸佛正法。是人命终生于他方净佛国土。不久当得阿耨多罗三藐三菩提。是故大王。汝等刹利婆罗门等。应当拥护供养供给行法比丘。乃至法欲灭时所有如法比丘。应当拥护供养供给。以是因缘能令三宝久住不灭。若不拥护如法比丘我法即灭。若法在世能令人天充满恶道减少。王言世尊。有何等人堪为知事守护僧物。供养供给如法比丘。佛言大王。有二种人堪持僧事守护僧物。何者为二。一者具八解脱阿<a>罗汉</a>人。二者须陀洹等三果学人。此二种人堪知僧事供养众僧。诸余比丘。或戒不具足。心不平等。不令是人为知僧事</p>
		

	
	

		</div></div><hr><script charset='utf-8' src='../../js/footer.js'></script></body></html>