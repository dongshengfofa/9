<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四十六卷 大方等大集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四十六卷 大方等大集经</center></div><div class='fo'><center>经文出处:来自无量光明网</center><br/><br>
			<p>
	　　<strong>第四十六卷 大方等大集经</strong></p>
<p>
	　　高齐<a>天竺</a><a>三藏</a>那连提耶舍译</p>
<p>
	　　月藏分第十四</p>
<p>
	　　月幢神咒品第一</p>
<p>
	　　如是我闻。一时佛在佉罗帝山牟尼诸仙所依住处。与大<a>比丘</a>众有学无学六百万人。于诸烦恼坚牢缠缚悉得<a>解脱</a>。唯勤方便求断习气。及诸<a>菩萨</a>摩诃萨众。无量无边不可算数不可称计。悉得忍力化诸龙众。说日藏经已。即时西方现大华云。所谓优波罗华。波头摩华。拘牟陀华。芬陀利华。阿提目多华。瞻波迦华。婆利师迦华。如是华云悉皆来现。其华云中现一半月。广十由旬。于半月中复现真金重阁讲堂。庄严微妙。其堂光明过百千万亿日月光明。其光悉照佉罗帝山。复现种种奇异华云。所谓优波罗华。乃至婆利师迦华。其华光[礼*色]。照牟尼仙所依住处。七宝五柱重阁讲堂。甚奇微妙。隐蔽日月光不能现。于其堂中复现半月。于半月中有于千叶青色莲华。其华台上复有<a>世尊</a>端坐<a>说法</a>。其光普照一切大众。一一头上皆现半月微妙天鬘。复雨种种宝种种华种种香</p>
<p>
	　　尔时慧命大目揵连。见如是等<a>神通</a>变化生希有心。又知大众心有所疑。从坐而起偏袒右肩右膝着地。合掌向佛。而说偈言</p>
<p>
	　　惟佛悉除诸烦恼于盲冥中能<a>觉悟</a></p>
<p>
	　　为群生故闭恶趣令诸众生住善道</p>
<p>
	　　惟佛降伏诸亿魔令诸外道失光显</p>
<p>
	　　调伏众生住檀尸枯涸众生烦恼海</p>
<p>
	　　八功德水令洗浴以觉分宝济众生</p>
<p>
	　　无量亿众入<a>涅槃</a>能转无上法轮宝</p>
<p>
	　　一切所有诸龙众为嗔所使行诸恶</p>
<p>
	　　渴爱所逼无有慈惟佛能益令归信</p>
<p>
	　　四天下龙皆来集一心归于<a>佛法</a>僧</p>
<p>
	　　尽诸业障及烦恼皆护<a>正法</a>而安住</p>
<p>
	　　于此复现妙华云中有半月光照曜</p>
<p>
	　　一切现此半月鬘今当欲有何佛事</p>
<p>
	　　积此诸华如大山雨诸香华及众宝</p>
<p>
	　　大众睹瑞心有疑当欲雨于何法雨</p>
<p>
	　　此处微妙最第一如此大众皆依住</p>
<p>
	　　于诸过佛修供养是人师子如是来</p>
<p>
	　　尔时佛告大目揵连。西方有世界名月胜。佛号日月光。有月藏童真菩萨摩诃萨。将诸眷属八十亿那由他。百千菩萨摩诃萨。欲来向此。为欲见我<a>礼拜</a>供养。与大众集说欲<a>随喜</a>。又欲付嘱诸天龙夜叉乾闼婆等。正<a>法眼</a>故。应时月藏菩萨摩诃萨。与其眷属八十亿那由他百千菩萨摩诃萨。从彼世界来至佛所。头面礼足右绕三匝住立佛前。皆悉合掌一音说偈</p>
<p>
	　　吉祥无数劫所修为众生</p>
<p>
	　　吉祥见众生<a>生死</a>苦所逼</p>
<p>
	　　吉祥以檀施大仙作<a>饶益</a></p>
<p>
	　　吉祥能行施超越于人天</p>
<p>
	　　吉祥护净戒众生不能动</p>
<p>
	　　吉祥令怒者住于慈善心</p>
<p>
	　　吉祥发勇进度脱<a>懈怠</a>者</p>
<p>
	　　吉祥离恶道安置于善趣</p>
<p>
	　　吉祥善修忍容恕怒恶心</p>
<p>
	　　吉祥希有事是故悉归依</p>
<p>
	　　吉祥修诸禅诸天生希有</p>
<p>
	　　吉祥悉枯竭众生诸<a>苦海</a></p>
<p>
	　　吉祥熏修智追回恶道轮</p>
<p>
	　　吉祥上菩提到最难到处</p>
<p>
	　　吉祥降魔众建立正法幢</p>
<p>
	　　吉祥所转者最是正法轮</p>
<p>
	　　吉祥愍异空降伏诸外道</p>
<p>
	　　吉祥降法雨充足渴<a>世间</a></p>
<p>
	　　吉祥作明证<a>天人</a>乾闼婆</p>
<p>
	　　吉祥满世界我为最上师</p>
<p>
	　　吉祥安四果应受世供养</p>
<p>
	　　吉祥令亿众安住于涅槃</p>
<p>
	　　吉祥久住时法眼所建立</p>
<p>
	　　吉祥久住世世间无与等</p>
<p>
	　　吉祥菩提果众所获大利</p>
<p>
	　　吉祥为众生宣说无上法</p>
<p>
	　　吉祥以法水洗浴诸众生</p>
<p>
	　　吉祥善能度是诸天人等</p>
<p>
	　　吉祥能显现无垢真妙法</p>
<p>
	　　吉祥除众生所有诸烦恼</p>
<p>
	　　吉祥诸僧众世间最第一</p>
<p>
	　　吉祥善生世能益于人天</p>
<p>
	　　吉祥令四众明净善光显</p>
<p>
	　　吉祥令四众全护戒律仪</p>
<p>
	　　吉祥行檀舍持戒及精进</p>
<p>
	　　吉祥修忍禅及以妙般若</p>
<p>
	　　吉祥大梵王<a>娑婆世界</a>主</p>
<p>
	　　吉祥大魔王诸欲<a>自在</a>王</p>
<p>
	　　吉祥憍尸迦辅佐诸眷属</p>
<p>
	　　吉祥诸天众及诸宫殿等</p>
<p>
	　　吉祥毗<a>沙门</a>及诸夜叉众</p>
<p>
	　　吉祥提头赖眷属乾闼婆</p>
<p>
	　　吉祥毗楼勒并与鸠槃茶</p>
<p>
	　　吉祥毗楼博及诸龙军众</p>
<p>
	　　吉祥日月天星辰及诸宿</p>
<p>
	　　吉祥大自在儿及造界主</p>
<p>
	　　吉祥风火神及以地神等</p>
<p>
	　　吉祥诸龙众及以阿修罗</p>
<p>
	　　吉祥诸罗刹及与紧那罗</p>
<p>
	　　吉祥迦楼罗摩睺罗伽等</p>
<p>
	　　吉祥雨甘雨行雨大神王</p>
<p>
	　　吉祥护持国一切人中王</p>
<p>
	　　吉祥<a>婆罗门</a>刹利毗舍陀</p>
<p>
	　　吉祥所供养最胜尊导师</p>
<p>
	　　吉祥愿闻者真正无过法</p>
<p>
	　　吉祥诸现未供养三宝者</p>
<p>
	　　吉祥一切众灭除诸烦恼</p>
<p>
	　　吉祥诸众生同住于正法</p>
<p>
	　　吉祥檀尸罗精进之<a>彼岸</a></p>
<p>
	　　吉祥禅那度忍辱波罗蜜</p>
<p>
	　　吉祥诸一切到彼智岸者</p>
<p>
	　　吉祥令诸病一切皆除愈</p>
<p>
	　　吉祥皆休息一切浊恶世</p>
<p>
	　　吉祥诸众生愿令悉解脱</p>
<p>
	　　吉祥令一切悉得诸无漏</p>
<p>
	　　吉祥于大地种子所生者</p>
<p>
	　　吉祥诸禾稼药草树林果</p>
<p>
	　　吉祥彼一切依时悉成熟</p>
<p>
	　　吉祥胜地精一切处充满</p>
<p>
	　　吉祥人精气一切皆安住</p>
<p>
	　　吉祥法精气充满一切众</p>
<p>
	　　吉祥皆休息一切诸<a>罪恶</a></p>
<p>
	　　吉祥令众生而得胜菩提</p>
<p>
	　　吉祥于诸法自在到彼岸</p>
<p>
	　　吉祥正法雨普润诸众生</p>
<p>
	　　吉祥诸众生悉度于三有</p>
<p>
	　　吉祥令一切悉证大涅槃</p>
<p>
	　　大德婆伽婆。我今欲说吉祥章句大力神咒。如是神咒过去诸仙之所宣说。建立守护善能增长吉祥之事。能除一切罪垢恶见。入诸善根增长大悲。以此咒句。悉能资益一切众生。乃至一切獐鹿鸟兽所得闻者。令如是等心得安隐。离浊恶世一切诸障。众生障法障如是等障皆悉休息。一切善根随所触法令得入心。念慧坚固名称形色人所喜乐勇健<a>无畏</a>。于十善业道坚固安住。檀波罗蜜乃至般若波罗蜜。四念处乃至十八不共法坚固安住。大慈大悲大方便力一切种智乃至究竟无上涅槃坚固安住。除其造作五无间业诽谤正法毁呰贤圣断常二见。唯除如是诸罪人等。是吉祥句。常为先圣建立加护。如此咒句。亦复能令诸天信受得入十善业道。亦令得入檀波罗蜜乃至般若波罗蜜。四念处乃至十八不共法。大慈大悲。大方便力。乃至一切种智无上涅槃。复能令彼诸魔眷属悉得归信。诸神龙王夜叉罗刹阿修罗乾闼婆紧那罗伽楼罗摩睺罗伽饿鬼毗舍阇。刹利婆罗门毗舍首陀。令入十善业道。檀波罗蜜乃至般若波罗蜜。大慈大悲大方便力。四念处乃至十八不共法。一切智一切种智无上涅槃惟除五逆诽谤正法毁呰贤圣。作是语已。而说咒曰</p>
<p>
	　　多地夜他栴达梨栴达啰毗提栴达啰磨咩栴达啰婆婆犀栴达啰跋帝栴达啰不[口*梨]栴达啰婆[口*兮]栴达啰差帝[口*梨]栴达啰阇移栴达啰頞寄栴达啰底[口*梨]栴达啰[口*犮]咩栴突喽栴达啰婆啰[口*兮]栴达啰勿达[口*梨]栴达啰婆地移栴达啰婆咩栴达啰佉只栴达啰因达[口*梨]栴达啰恶差栴达啰梨鞞栴达啰簸利鞞栴达啰跋簁栴达啰悉帝栴达啰簸鬀栴达啰頞泥栴达啰只[口*梨]栴达啰博差栴达啰悉泥[口*兮]栴达啰卢咩栴达啰鸠闭栴达啰娑闭栴达啰受婆隶栴达啰宾滞栴达啰恶差栴达啰薮帝栴达啰伽泥栴达啰什鞞栴达啰悉钵尸栴达啰磨泥栴达啰跋帝迷底唎耶跋帝迦喽拏跋帝萨底耶跋帝多鬀耶跋帝差耶跋帝扇多跋帝底啰跋帝栴达啰卢寄薮婆呵</p>
<p>
	　　世尊。如此神咒。过去诸佛牟尼仙圣建立守护。如此神咒名月幢月。能令众生悉得吉祥归信三宝。灭除一切诸恶重罪。乃至逮得无上涅槃。月藏菩萨说是咒时。三千<a>大千世界</a>六种震动。依欲界<a>色界</a>一切众生。皆大战悚惊怖不安。于时诸天雨种种宝种种花种种香种种末香种种衣服种种卧具种种璎珞。雨如是等种种物时。如是诸物互相振触。出于种种妙法音声。谓三宝声三律仪声三解脱声三明声三学声。离<a>三界</a>欲声三种菩提声。无常声苦声<a>无我</a>声空声。不悕望声离喜声无生声。如体性声实际声。法界声如如声不去不来声。无处不建立不退转不行无窟宅无所依发精进声。檀波罗蜜声乃至般若波罗蜜声。慈悲喜舍四念处乃至八圣道分声。奢摩他毗婆舍那声。四摄声四无碍声摄受正法声因缘法声护正法声。如幻如梦如影如响如水中月。随诸众生应得度者而摄受之。厌离<a>流转</a>出向空闲阿兰若处。为他说者已自行之不相违背。悉皆<a>如法</a>坚固安住而求一切善根声。十地声无生忍声。十八不共法声一切种智声。转法轮声。生死流转令住八圣道不随流转声。降伏四魔令入无余涅槃声。闻是声已。此三千大千世界众生及<a>地狱</a>众生等。于彼一切诸众生类。一一众生皆以前身亲善知识因缘力故。随其差别所种善根。若檀若尸若修<a>禅定</a>。若于声闻及缘觉乘发心起愿。若于无上大菩提果发弘誓愿。于彼众生随本所习。如前诸声悉入其耳。随其善根曾所<a>修行</a>造作业缘。皆能忆念此<a>宿命</a>事。爱重敬信佛法僧宝。速来归依。彼众生中自有业障悉得除尽。于彼命终。一时生天。及生人间。俱至佛所而坐听法。如是畜生饿鬼亦悉来集。皆是先业。亲善知识因缘力故。种善根故若檀若尸。乃至业障而得尽灭。其中亦有即身来至佛所听法。亦有于彼命终生于天人来诣佛所听受正法。如是人天悉来佛所。惟除魔王及诸眷属。四阿修罗王并其眷属。于时三千大千世界地平如掌。当于尔时。须弥山铁围山大铁围山黑山。是等诸山。大海树林皆悉不现。惟除佉罗帝山。其山广博如十四天下。于中人与非人间无空处。上方亦如十四天下。无量不可计无有边际。于<a>虚空</a>中大众充满。为见佛故。礼拜供养故。成熟众生。见大众集为听法故。而来集会。此三千大千世界。随其所有宫殿舍宅林树药草。茎叶华果众杂宝物。如是一切。皆悉变成半月而现于彼。一一半月之中。出是色光如千日月和合光明遍照三千大千佛土。如是色相广大庄严。是时十方无边佛土。一切皆现。于彼佛土。菩萨摩诃萨。释天王。梵天王。及余天王。龙王。夜叉王。紧那罗王。一切神王。承佛威神。得见此佛及大众集。复见如是妙色光明。见已皆悉发意欲来。承佛神力。于一念顷即至佛所。礼拜供养至心听法</p>
<p>
	　　尔时月藏菩萨摩诃萨。以天宝末天花天香天鬘天衣。散于佛上。三遍散已右绕三匝。住立佛前合掌白言。大德婆伽婆。我有罪过。不及于此大众集会。十方所有菩萨摩诃萨。于此悉集。我有因缘后来至此。大德婆伽婆。我在本国月胜世界。与诸眷属七日之中入阿颇那迦定。从定起已。即问日月光如来。大德婆伽婆。徒众眷属今何所去。日月光佛。即答我言。善男子。东方去此过百千亿佛世界已。次有世界。名曰娑婆。彼土有佛。号释迦牟尼如来应供正遍知。住世说法未入涅槃。今于彼处大众集会。十方诸佛国土所有菩萨摩诃萨。一切皆集于彼世界。为见<a>释迦牟尼佛</a>礼拜供养听大集经故。我眷属亦复往彼。汝今亦可诣彼佛所礼拜供养说月幢月咒。以是因缘我来在后。是时月藏菩萨。而说偈言</p>
<p>
	　　惟佛独是众生父于烦恼火而救拔</p>
<p>
	　　我今谢过最胜佛以我因缘后来故</p>
<p>
	　　惟佛人天作大明普照十方诸国土</p>
<p>
	　　我今谢过佛法王以我因缘后来故</p>
<p>
	　　惟佛能示涅槃道趣恶道者追令回</p>
<p>
	　　谢过牟尼大商主以我因缘后来故</p>
<p>
	　　惟佛世间大医师于失目者与法眼</p>
<p>
	　　谢过最胜大医王以我因缘后来故</p>
<p>
	　　惟佛能示诸船栰令众生度四疾河</p>
<p>
	　　谢过人中最胜者以我因缘后来故</p>
<p>
	　　惟佛慈云降法雨洗众生意烦恼垢</p>
<p>
	　　谢过大圣胜法尊以我因缘后来故</p>
<p>
	　　唯佛一人于四流能度众生三有海</p>
<p>
	　　谢过世尊实语者以我因缘后来故</p>
<p>
	　　惟佛开诸正法藏以七圣财济众生</p>
<p>
	　　谢过大胜法施主以我因缘后来故</p>
<p>
	　　惟佛能与众生眼于无明闇拔盲瞽</p>
<p>
	　　我本端坐一三昧阿颇那禅心安住</p>
<p>
	　　我不见佛现神变以我因缘后来故</p>
<p>
	　　佛言。善哉善哉。善男子。汝大精进能于七日入深禅定。如是妙定。是丈夫住处。是如来住处无上住处。善男子。汝及眷属七日安住阿颇那迦禅。以是义故今悉成就。无量亿那由他百千诸天龙王。夜叉阿修罗紧那罗人非人等。于阿耨多罗三藐三菩提。除其业障。众生障。法障禅障。烦恼障。觉分障。悉灭无余。彼诸众生。有得不忘菩提心三昧者。于无上道不退转者。复有众生。于一切佛法得大明忍。彼等众生以此善根。不久于阿耨多罗三藐三菩提而成正觉。如是善男子。汝以七日入禅定故。一时能灭众生大苦。令得成就大福德聚。善男子。若有众生。惟依读诵欲求阿耨多罗三藐三菩提者。是人多憙着于世俗。以世俗故尚不得调己心烦恼。何能调伏他人烦恼。善男子善女人。乐着读诵求菩提者。便有嫉妒求名利。富贵高心自是轻慢毁他。以自高故。尚不能得欲界善根。何况能得色无色界一切善根。又不能得声闻菩提。何况能得辟支佛道及无上菩提。何以故。第一义谛阿耨多罗三藐三菩提。不与声闻辟支佛共。是故非以世俗能得阿耨多罗三藐三菩提最胜善根大福德聚。善男子。譬如星火不能枯竭甚深大海。如是如是。善男子。不以世俗能竭自身烦恼大海。何能竭他众生烦恼。善男子。譬如一人口所吹风。不能损坏世界大地。如是善男子。不以世俗能得成就大慈大悲。善男子。譬如藕丝不能秤动须弥山王。如是善男子。不以世俗能自满于阿耨多罗三藐三菩提智。何能令他得第一义。如是善男子。能成就阿耨多罗三藐三菩提智者。非世俗也。何者是第一义。所谓修造一切福事。若修福者。亦当数数熏修身心。若修身者。则能修心。能修心者。则能修慧。若能修身心修慧。如是之人则能速满<a>六波罗蜜</a>。能以四事摄诸众生。成熟于阿耨多罗三藐三菩提。成等正觉。不以世俗也。于世俗中。复有众生计断常二见者非第一义。复有众生。于世俗中。我见边见亦非第一义。复有众生。于其世俗。求现世乐及后世乐。亦非第一义。而我不见更有一法。能尽业障乃至烦恼障。一日一夜令无量亿那由他百千众生。悉得敬信佛法僧宝。成熟安住无上大乘。若有禅士。虽复持戒。不能具足。禅法不周。未得三昧。是人于禅。若坐若行。初夜后夜。得与禅定相应而住。则能除断无量业障。能令多亿那由他百千众生。悉得归信。成熟菩提种种善根福德之聚。况具持戒。得真法三昧诸陀罗尼忍。得四梵住宴坐寂定。于七日中。所得福德。不可思议不可为喻。何况能除众生障烦恼障等。尽灭无余。乃至成熟无量众生。向阿耨多罗三藐三菩提。亦能积集无量福聚。又能满足六波罗蜜。何以故。是修禅者。若行若坐除诸障法令心清净。于一切行。舍攀缘想。是檀波罗蜜。于舍攀缘想。常不休息。是尸波罗蜜。于诸境界不生疮疣。是羼提波罗蜜。不舍于离。是毗梨耶波罗蜜。于诸事中心不放纵。是禅波罗蜜。诸法体性无生乐忍。是般若波罗蜜。复次若于境界不起扰浊。是檀波罗蜜。若于境界无有疮疣。是尸波罗蜜。若于境界不能染污。是羼提波罗蜜。若于境界无有动转。是毗梨耶波罗蜜。若于境界无有计念。是禅波罗蜜若于境界一向清净行。是般若波罗蜜。复次于诸阴舍。是檀波罗蜜。于诸阴不计念。是尸波罗蜜。于诸阴求无我想。是羼提波罗蜜。于诸阴起怨家想。是毗梨耶波罗蜜。于诸阴不令炽然。是禅波罗蜜。于诸阴毕竟弃舍。是般若波罗蜜。复次于诸界舍。是檀波罗蜜。于诸界不扰浊。是尸波罗蜜。于诸界舍因缘。是羼提波罗蜜。于诸界数数弃舍。是毗梨耶波罗蜜。于诸界不起发。是禅波罗蜜。于诸界如幻想。是般若波罗蜜。复次菩萨于诸众生。起于慈心。是檀波罗蜜。于诸众生心无憎爱。是尸波罗蜜。于诸众生。起于悲想。是羼提波罗蜜。于诸众生起救济想。是毗梨耶波罗蜜。于诸众生。以喜摄想。是禅波罗蜜。于诸众生。不作彼此吾我等想。是般若波罗蜜。复次菩萨。于诸众生。以法施之。不生二想。是檀波罗蜜。于诸众生柔和爱语。是尸波罗蜜。于诸众生。不起诸恶。是羼提波罗蜜。于诸众生爱语不退。是毗梨耶波罗蜜。于诸众生。利益怜愍。是禅波罗蜜。于诸众生。同行其法。是般若波罗蜜。复次菩萨。安置众生于诸善处。是檀波罗蜜。于一切法。而不依倚。是尸波罗蜜。于一切法。以一道入。是羼提波罗蜜。于一切法及一切难。无扰浊想。是毗梨耶波罗蜜。于一切法。而不分别。是禅波罗蜜。能以一字。入一切法。为众生说。是般若波罗蜜</p>
<p>
	　　善男子。如是菩萨摩诃萨。以此第一义甚深法要。能满六波罗蜜。非世俗也。如是如是。善男子。诸菩萨摩诃萨等。第一义谛善巧方便。皆以此法自为为他。勤修令满六波罗蜜。速于阿耨多罗三藐三菩提而成正觉。如是十方现在诸余世界。所有菩萨摩诃萨等。第一义谛善巧方便。一切皆悉以此道法。速于阿耨多罗三藐三菩提。而成正觉。当来十方无量阿僧祇诸佛世界。诸菩萨摩诃萨等。皆悉勤修如是甚深第一义谛善巧方便。修六波罗蜜。能于阿耨多罗三藐三菩提而成正觉。非世俗也。彼诸菩萨摩诃萨。为法眼久住绍三宝种使不断绝。勤求修学。为一切众生。执大明炬而作照明。令其止息烦恼道苦道。与其慧眼。令度一切三有流转。安置无上菩提之道。彼等于圣法默然。初夜后夜舍得相应。善能出生三昧正受。与三解脱门相应而住。善男子。汝今七日于阿颇那迦禅而入定故。成熟无量诸众生故。是故劝汝及诸善男女等。若现在世未来世末世。于我法中初夜后夜常与于舍相应而住。以正法眼而作照明。绍隆三宝使不断故。为成熟众生故。勤修如是第一义谛。为满六波罗蜜勤修而住。佛告一切诸天人众龙神夜叉。应当养育供给是人。衣服饮食卧具汤药随其所须尽给与之。亦当守护除其灾横。离诸凶衰殃恶疾病悉令除灭。何以故。与禅相应者是我真子。从佛口生从法化生。若有施主天龙夜叉。能于现世及未来世与舍相应。以第一义谛为满六波罗蜜故。为除众生诸烦恼道及苦道故。法眼久住绍三宝种使不断故。汝等施主天龙夜叉皆应护养。并与衣服饮食卧具病瘦汤药。随其所须尽给与之。亦应劝请及以赞叹。以彼施主天龙夜叉持我正法。为欲令我法眼久住。绍三宝种使不断故。如是等辈是我真子。从佛口生从法化生故。比丘<a>比丘尼</a>。优婆塞优婆夷。及余清信士。若善男子善女人。以第一义乃至求于阿耨多罗三藐三菩提者。及养护者。我以彼等寄付于汝。<a>弥勒</a>为首及以贤劫诸菩萨等。当以四事摄受劝化。授其禁戒。复令住于四无量心。四禅四无色定。大方便力。大慈大悲。乃至十八不共法。当复授与无上道记</p>
<p>
	　　尔时。弥勒菩萨摩诃萨以为上首。及与贤劫诸菩萨等白佛言。世尊。如是如是。大德婆伽婆。我当护念彼诸众生。乃至与其授于阿耨多罗三藐三菩提记。若现在世。及未来世。乃至法住。是诸施主。作大明者。亦当与授无上道记。天龙夜叉揵闼婆等。于阿兰若处静默修行。求第一义者。信乐受持供养供给。衣服卧具乃至汤药。随所须者。尔时世尊欲重明此义。而说偈言</p>
<p>
	　　于此世间一日出无量亿华悉开敷</p>
<p>
	　　如佛一人出世间众生所怖福华现</p>
<p>
	　　若欲速得十胜力及度坚固诳烦恼</p>
<p>
	　　复欲速得最胜定静默独住阿兰若</p>
<p>
	　　欲得人天信敬受及除心之烦恼渴</p>
<p>
	　　欲断于心苦重担安心圣道奢摩他</p>
<p>
	　　若欲排却诸恶难及诸功德自庄严</p>
<p>
	　　于诸苦海欲自度应当安心妙菩提</p>
<p>
	　　若欲得彼七法财及欲得于方便忍</p>
<p>
	　　欲为众生说妙法常当乐住阿兰若</p>
<p>
	　　六根常与三昧合应当寂住阿兰若</p>
<p>
	　　少欲头陀善知足此人能人贤圣道</p>
<p>
	　　若能速舍五欲乐得五力故灭烦恼</p>
<p>
	　　若于五道度众生自舍过恶住三昧</p>
<p>
	　　若欲得于四无量及得无碍四辩才</p>
<p>
	　　欲得四禅彼岸处是人应修第一义</p>
<p>
	　　若欲速知于三有欲知诸法苦无常</p>
<p>
	　　及知诸行性相空应当乐住阿兰若</p>
<p>
	　　若欲速知二种法毗婆舍那奢摩他</p>
<p>
	　　及欲速知有为过要当住于菩提心</p>
<p>
	　　独住闲静不放逸便能疾舍于世谛</p>
<p>
	　　以精进求第一义能速舍离诸恶道</p>
<p>
	　　若欲枯竭脓血海及欲枯竭烦恼海</p>
<p>
	　　若欲速竭三有海常与圣种心相应</p>
<p>
	　　若欲成熟众生海若欲满诸大愿海</p>
<p>
	　　若欲得知生死际如救头燃处闲静</p>
<p>
	　　欲知本生及居处久远微细所从来</p>
<p>
	　　以诸方便乐闲静摄心于彼得三昧</p>
<p>
	　　若欲游戏禅定海若欲觉悟神通海</p>
<p>
	　　若欲度于渴爱海若欲得于天中最</p>
<p>
	　　若欲得饮正法海若欲见于庄严土</p>
<p>
	　　若欲见于诸佛海欲问甚深诸义海</p>
<p>
	　　欲得如是胜功德及欲速得胜菩提</p>
<p>
	　　当离众恼住兰若以此得道亦不难</p>
<p>
	　　若人百亿诸佛所于多岁数常供养</p>
<p>
	　　若能七日在兰若摄根得定福多彼</p>
<p>
	　　若人读诵千亿法及解妙义如佛说</p>
<p>
	　　若于七日住兰若三昧福聚转多彼</p>
<p>
	　　若人多岁营僧事更不造作余种业</p>
<p>
	　　若人七日住兰若其人福聚多于彼</p>
<p>
	　　为众说法解深义于多年岁无余业</p>
<p>
	　　若能七日心住寂其福德聚不可数</p>
<p>
	　　若人营造多佛塔伽蓝田业给施僧</p>
<p>
	　　若能七日在兰若其福转多胜于彼</p>
<p>
	　　闲静无为佛境界于彼能得净菩提</p>
<p>
	　　若人谤彼住禅者是名毁谤诸如来</p>
<p>
	　　若人破塔多百千及以焚烧百千寺</p>
<p>
	　　若有毁谤住禅者其罪甚多过于彼</p>
<p>
	　　若有供养住禅者饮食衣服及汤药</p>
<p>
	　　是人消灭无量罪亦不堕于三恶道</p>
<p>
	　　是故我今普告汝欲成佛道常在禅</p>
<p>
	　　若不能住阿兰若应当供养于彼人</p>
<p>
	　　若能住禅不放逸则能速满于<a>六度</a></p>
<p>
	　　欲求大明菩提道以此方便疾能到</p>
<p>
	　　欲求菩提住寂静当舍一切诸缘业</p>
<p>
	　　及离烦恼舍诸乐则能速到檀彼岸</p>
<p>
	　　若舍境界阴界入及舍贪嗔愚痴过</p>
<p>
	　　弃诸烦恼修善业以此能到檀彼岸</p>
<p>
	　　当以慈悲念众生息诸分别不自是</p>
<p>
	　　常能怜愍诸众生即满尸罗波罗蜜</p>
<p>
	　　勤舍罪业修诸禅亦当舍诸阴界入</p>
<p>
	　　爱诸方便常求禅除障到于精进岸</p>
<p>
	　　境界不动不味着为舍因缘修悲喜</p>
<p>
	　　一道清净不移动以此得满忍辱度</p>
<p>
	　　于境界中不念虑离疾不乐得于喜</p>
<p>
	　　诸法离掉无分别不染不愁是为舍</p>
<p>
	　　阴界如幻无起作相续修行不断绝</p>
<p>
	　　善修了知如是法以此得满般若度</p>
<p>
	　　故我今告一切众若有欲除诸罪业</p>
<p>
	　　求忍三昧陀罗尼当知如是住寂静</p>
<p>
	　　若欲超越声闻乘及欲超越缘觉乘</p>
<p>
	　　又欲疾得胜佛地应当速住阿兰若</p>
<p>
	　　若心摄住阿兰若以此即是供诸佛</p>
<p>
	　　于是能舍一切罪是则能满于六度</p>
<p>
	　　当得作佛三有最能转清净正法轮</p>
<p>
	　　枯竭众生诸恶趣度脱众生三有海</p>
<p>
	　　当舍恶见诸缘事常发最胜菩提心</p>
<p>
	　　应当速向兰若处于彼当成如是德</p>
<p>
	　　尔时世尊。说此经时。诸会大众闻是甚深第一义禅。有于过去善修集者九万二千人。得无生法忍。七十亿那由他百千众生。得种种三昧诸陀罗尼及无生忍。八万一千人得授阿耨多罗三藐三菩提记。如恒河沙等众生未发无上菩提心者。悉皆发心。于阿耨多罗三藐三菩提。得不退转</p>
		

	
	

		</div></div><hr><script charset='utf-8' src='../../js/footer.js'></script></body></html>