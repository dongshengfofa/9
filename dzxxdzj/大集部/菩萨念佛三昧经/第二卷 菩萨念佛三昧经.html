<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 菩萨念佛三昧经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 菩萨念佛三昧经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 <a>菩萨</a><a>念佛</a>三昧经</strong></p>
<p>
	　　宋<a>天竺</a><a>三藏</a>功德直译</p>
<p>
	　　<a>神通</a>品第三</p>
<p>
	　　尔时长老<a>舍利弗</a>。长老目揵连。长老阿难。诸天魔梵。及阿修罗。<a>沙门</a><a>婆罗门</a>。阎浮提人咸生是念。今日如来应正遍知。以何因缘于大众中。直说念佛三昧名字。不为一切广演分别。便从座起而入静室。时不<a>空见</a>心自念言。诸天魔梵悉已集会。<a>世尊</a>今者右胁而卧。我当微现神通变化。示神通已种种赞叹。宣扬如来大悲功德。当如其相摄心入定。以是<a>定力</a>变此三千<a>大千世界</a>地平如掌。皆作众宝微妙杂色。复列八道七宝诸树。金多罗树银叶花果。银多罗树琉璃花果。余宝庄严亦复如此。一切佛刹悬缯幡盖。妙幢宝鬘种种绮饰。优钵罗花钵头摩花。拘物头花分陀利花。如是诸花布一切处。时不空见即如所念现大神通。乃至三千大千世界。令诸众生天龙夜叉乾闼婆阿修罗紧那罗摩睺罗伽人非人等。皆坐众宝莲花之上。花叶无数色香具足。各相知见坐宝莲花</p>
<p>
	　　时不空见又以定心。入此三昧现大神通。复令三千大千世界地大震动。如摩竭国赤圆铜钵。置平石上倾危不定。大地震动亦复如是。若有众生闻此音声。<a>觉悟</a>之者皆得快乐。譬如东方不动国土。亦如西方安乐世界。其中众生欢娱踊悦。时不空见复以清净恬寂调和柔润端正。至直无曲甚深定心。如其相貌示无作神通。于是三千大千世界满<a>虚空</a>中雨大猛火。无一众生身心热恼。此诸群生大火触身。觉是相已快乐无比。譬如<a>比丘</a>入火三昧。身心欣跃彼亦如是。时不空见复以定心现无作神通。又令三千大千世界。雨天栴檀细末之香香。气氤氲遍满大千。若有众生嗅斯香者。开神适体快乐无极。譬若释迦牟尼如来于昔劫中修菩萨行。定光佛所受记莂时。获不思议无生妙乐。一念之顷不可计众。亦得如是随意欢娱</p>
<p>
	　　尔时阿难在大众中而作是念。佛入静室是谁神力而现斯变。为余声闻目揵连等。将非<a>弥勒</a>菩萨。越<a>三界</a>菩萨。文殊师利菩萨。不空见菩萨。为是修习大乘之人。乃能示此神变之相。尔时阿难问目连言。世尊说汝于声闻中神通变化为最第一。今此通变非尔为耶。目连答言。长老阿难。汝问何缘有是神通。如此变化非我所为。长老阿难我所能者。以此三千大千世界内置口中。无一众生生觉知相。复次阿难我游梵天。发言音响遍闻大千。如是阿难。我在佛前作师子吼。能以须弥内置口中。若经一劫若过一劫。阿难。我又住彼炎天。言语音声。此间世界皆悉闻知</p>
<p>
	　　长老阿难。我能移于天神堂阁。置阎浮提而不动摇。又告阿难。我能降伏恶性毒害。难陀龙王优钵难陀诸龙王等。又能摧靡弊魔波旬。复次阿难。我往东方。过三千大千。还住第三世界之中。彼有大城号曰宝门。凡有六万亿千家属。令彼家家皆见我身。复能使此诸众生等。闻说无常苦空之音。复次阿难。我实有此诸妙神通。未曾示现。我今处在莲花之座。悉见诸方一一方分。有阿僧祇无数如来。皆名释迦牟尼世尊。处处僧坊右胁而卧。睹佛刹土有如是相。犹我天眼见千世界。若斯相貌是谁神通。时目揵连。即说偈言</p>
<p>
	　　善修最胜获四神足今我神通</p>
<p>
	　　无与等者唯除自然<a>世间</a>之师</p>
<p>
	　　我今住此阎浮提界动彼东方</p>
<p>
	　　诸佛刹土帝释宫殿诸婇女等</p>
<p>
	　　觉此震动皆悉惊悚我能含吐</p>
<p>
	　　诸佛刹土大海山川城邑聚落</p>
<p>
	　　难陀龙王及跋难陀如斯族类</p>
<p>
	　　性甚毒害我之神力悉能摧伏</p>
<p>
	　　我住梵宫言语之音令此世间</p>
<p>
	　　皆悉闻知能住佛前吞须弥山</p>
<p>
	　　经百千岁乃至旷劫住炎世界</p>
<p>
	　　凡有声响使此刹土莫不闻之</p>
<p>
	　　我往宝城变身普现遍在六万</p>
<p>
	　　亿千之家我于此生未现斯变</p>
<p>
	　　阿难当知吾今所见善哉奇特</p>
<p>
	　　灵化神通我自见身及诸众生</p>
<p>
	　　悉共坐此宝莲花上历观十方</p>
<p>
	　　大威世尊我从昔来未见斯瑞</p>
<p>
	　　不疑如来自然神变或是菩萨</p>
<p>
	　　威神之力</p>
<p>
	　　尔时长老大目揵连。说此神通师子吼时。十千众生皆得人身。远尘离垢获<a>法眼</a>净。尔时阿难问<a>舍利</a>弗。如来说汝智慧第一。今此神变将不汝耶。答言阿难。非我为也。我所能者二十年中。常勤修习毗婆舍那。行住坐卧<a>正念</a>观察。其心澄寂曾无动乱。分别显说无量诸法。方便精求不出法界。唯有如来乃能究尽。长老阿难。汝颇知不。若我以衣置于大地。目连虽有<a>自在</a>神通。尽其势力不能令动。长老阿难。汝今当知。我于佛前作师子吼。诸大声闻具大神通。三果学士<a>天人</a>魔梵。阿修罗神沙门婆罗门一切阎浮外道异学尼揵子等来在会中。若能自知身<a>无我</a>者。我今当以三摩跋提。决定为之师子吼说。大丈夫说不思议说。唯除世尊一切知见。弥勒菩萨一生补处。住无生忍菩萨摩诃萨。海德三昧菩萨摩诃萨。善建德三昧菩萨摩诃萨。诸佛现前三昧菩萨摩诃萨。大德声闻今可问我。如此身者何者是我。为可见耶不可见耶。又问异学诸外道等。汝所计身有神我者。为是过去为当现在。长老阿难我如是相。种种神通变化非一。声闻缘觉所不能知。亦不能见。何者是我。所言我者为住何处闻如是声。长老阿难吾常精勤修丈夫业。亦复恒习知解之行。我今更有心自在力。我能伏心心不伏我。长老阿难吾见自身。及以天人坐大莲花。又见诸方在在处处。无数难思阿僧祇界。睹佛世尊坐道树下。大能天子请转法轮。吾当随顺闻如是声。我眼悉见诸世界中。种种缯盖幢幡花鬘。如我即时见此忍土。长老阿难。我心念言。为是世尊作此神通。大德声闻之所为乎。菩萨往昔曾种善根。今获如斯变化果报。时舍利弗。即说偈言</p>
<p>
	　　如来不思议如是佛功德</p>
<p>
	　　若有善逝众神通广难思</p>
<p>
	　　及诸<a>佛弟子</a>有学无学众</p>
<p>
	　　于此刹土中我智最第一</p>
<p>
	　　唯除诸菩萨信念深固者</p>
<p>
	　　长老阿难陀我慧无等双</p>
<p>
	　　现在及未来无能见过者</p>
<p>
	　　除世调御尊及趣菩提人</p>
<p>
	　　我恒勤修习毗婆舍那行</p>
<p>
	　　满足二十年观察一切法</p>
<p>
	　　精心方便求未曾得边际</p>
<p>
	　　我所有智慧不可得称量</p>
<p>
	　　我以智慧力现在于佛前</p>
<p>
	　　能师子吼说唯除异学人</p>
<p>
	　　及行声闻乘求我真实者</p>
<p>
	　　若我现神通飞腾虚空时</p>
<p>
	　　此刹无人见吾之所游处</p>
<p>
	　　声闻亦不睹唯除世间雄</p>
<p>
	　　蠲别两足尊及以善逝子</p>
<p>
	　　如是诸人等知我之所在</p>
<p>
	　　外道众邪见悉非其境界</p>
<p>
	　　心常自在转<a>禅悦</a>不思议</p>
<p>
	　　若有大士业修习深空行</p>
<p>
	　　长老阿难陀我现此神通</p>
<p>
	　　一切声闻众终不能得知</p>
<p>
	　　奇哉于今日悉睹十方佛</p>
<p>
	　　我在于花座明见诸刹土</p>
<p>
	　　建列不思议宝幢妙花香</p>
<p>
	　　一切世界中变化不可称</p>
<p>
	　　长老我心念不疑是世尊</p>
<p>
	　　威德善逝众种种变化事</p>
<p>
	　　或是不空见菩萨之所为</p>
<p>
	　　是舍利弗师子吼时。一万三千诸众生等。远尘离垢得法眼净。时大迦叶亦在众中。阿难心念。是大迦叶。威德具足神通自在。今者变化将非己耶。于是阿难问迦叶言。此之灵奇是大德乎。迦叶答言。斯神化相非我所为。吾以智力悉能分别显示一切。长老阿难。我今住于世尊之前。作师子吼。能以三千大千世界。其中诸水江河溪壑泉源池沼。百千万亿无量巨海。一切水聚吸置口中悉使枯涸。令诸水性鱼龙之属。都不觉知亦无恼害</p>
<p>
	　　长老阿难。汝今当知。我于佛前诸天世人梵魔沙门一切众中。师子正说<a>无畏</a>之言。我力能吹须弥山王。大转轮山。雪山山王。乃至三千大千世界。一切诸山皆成微尘。依此山者都不觉知。长老阿难我能如是。得此自在神通之力。复次阿难。我又能吹三千大千诸世界中。一时皆成猛炎炽火。譬如劫烧将尽之时。一切众生亦不觉知。又无烧害热恼之者又不生念烧刹土想。我神力相具足如是</p>
<p>
	　　长老阿难。吾住此间。天眼远瞩东方世界。亿百千刹诸佛国土。始处处烧终同一火。我既见已心生念言。今当示现神通变化。即如其相以三昧力住此世界。过于东方亿百千刹。能以一气吹彼猛火悉令俱灭。火既灭已从三昧起。复更发大炎盛之火。长老阿难。我神通相。及波罗蜜如是满足。若有人天生疑不信。世尊今者右胁而卧。若从定起汝可往问。唯佛如来能知此耳。世尊于时于静室中遥语阿难。大德迦叶说师子吼。汝善受持</p>
<p>
	　　尔时人天阿修罗等。皆共叹言。奇哉上座。摩诃迦叶师子吼时。三亿众生皆得人身。远尘离垢得法眼净。八十五百千那由他诸天。亦皆离垢得法眼净。长老不空见菩萨。弥勒菩萨。文殊师利童子菩萨。越三界菩萨。如是无量诸菩萨等。皆被坚固弘誓之铠。闻大迦叶师子吼说。以箧盛花搏如须弥。作此变化供养迦叶。爰及一切声闻之众。空中复化作七宝盖。一一声闻各荫一盖。尔时长老摩诃迦叶。见是宝盖语阿难言。此众决定大乘之行。作是种种神变之事</p>
<p>
	　　长老阿难我坐莲花。处处方所见佛世尊。不可称计阿僧祇数。复睹诸刹七宝严净。杂色间错微妙无极。其中众生更相迎接。悉见彼国丰乐之相。譬如三十三天之上。贪醉花鬘爱着璎珞。诸天身色如月光明。于虚空中有化宝盖。一一众生各荫一盖。亦如我今等无有异。处处佛刹无量菩萨。从兜率天降神母胎。长老阿难。我今所见。奇哉达行及师子吼。此实非凡之所能为。如是瑞相现大神通。尔时长老摩诃迦叶。即于众中。而说偈言</p>
<p>
	　　阿难汝当知我以念定力</p>
<p>
	　　现在于佛前以是三千界</p>
<p>
	　　此佛之刹土一切诸巨海</p>
<p>
	　　大小江河等无量种水聚</p>
<p>
	　　我以神通故悉能吸彼水</p>
<p>
	　　置之于口中虽皆令枯涸</p>
<p>
	　　众生无伤损不恼于水性</p>
<p>
	　　此刹众须弥黑山诸山等</p>
<p>
	　　我住神奇力悉能吹散之</p>
<p>
	　　我以聪慧智又用神通化</p>
<p>
	　　令此佛刹土一切成烟焰</p>
<p>
	　　众生不热恼亦无畏惧想</p>
<p>
	　　我住于此界见彼东方国</p>
<p>
	　　阿僧祇刹土悉为火所焚</p>
<p>
	　　奇哉难思力令彼火即灭</p>
<p>
	　　既见诸神力如此自在行</p>
<p>
	　　令无数佛刹悉无有毁损</p>
<p>
	　　我处莲华座见此诸刹土</p>
<p>
	　　种种皆端妙殊杰鲜俦匹</p>
<p>
	　　又睹兜率天菩萨降神时</p>
<p>
	　　不疑诸善逝心达自在者</p>
<p>
	　　为是诸声闻不空见菩萨</p>
<p>
	　　为弥勒大士而有斯瑞相</p>
<p>
	　　尔时阿难心生念言。是富楼那弥多罗尼子。<a>说法</a>人中最为第一。今在此会有大神德。决定诸法得到<a>彼岸</a>。如是神通将非己耶。我今当问。即便白言。唯富楼那。如是瑞相大德为乎。答言非也。长老阿难。我之神通调伏利益诸众生故。力能示现以手掌摩此之三千大千世界。不令众生有伤损者。若有众生乐神通力。示现翻覆大千世界。譬如勇健巨力丈夫。以指捻取迦利沙槃。上下抛掷不以为难。我以右手转侧三千大千世界亦复如是。无一众生有恼害者。长老阿难。若此三千大千水界。我以手指一点取之。悉着口中亦无众生生知觉想。我于佛前作此神通</p>
<p>
	　　长老阿难。于夜初分。我以清净胜妙天眼。于此三千大千世界。历观诸方何者众生。于法疑滞当为除断。即以天眼观诸方时。处处见有四方世界。其土广大无数众生迷于<a>正法</a>。长老阿难。我心念言。不起此坐往破彼疑。即如三昧清净寂定。调和柔润正直之心。断彼众生于法疑惑。我于会中演说法时。一一众生谓在其前。长老阿难。夜既初分。四方各有无数千众。悉得安住于圣法中。三万众生皆受禁戒。六万众生归依三宝。从三昧起。我如是相神通变化。悉能断除众生疑惑。长老阿难。我能安住于此世界。以净天眼见于北方除怨国界。从此佛土过三万刹。有一众生于法疑惑。是世界中佛般<a>涅槃</a>。应声闻法之所化度。我心念言当断其惑。不往彼处即于此坐。遥令众生自然调顺</p>
<p>
	　　长老阿难。我今即时如定心相入此三昧。无数众生作法光明。如是相貌我之声闻。诸波罗蜜皆已满足。若使有人于此众中脱生疑网。不信受者如来起时自可往问。即于是时佛神力故。虚空之中出大音声。阿难。汝今如是受持。如富楼那师子正说。时诸人天阿修罗等。皆叹奇哉实为希有。声闻神通相貌如此。岂况如来真境界乎。时诸人天作此赞已。富楼那弥多罗尼子。即于众中。而说偈言</p>
<p>
	　　我诸漏已尽决定到彼岸</p>
<p>
	　　永脱一切生为世所归依</p>
<p>
	　　既入于众数异佛神通力</p>
<p>
	　　右手能翻覆天地山河等</p>
<p>
	　　不令一众生而有伤损者</p>
<p>
	　　长老我神通势力实如此</p>
<p>
	　　若有三千界大千之水聚</p>
<p>
	　　于此佛土中或见或不见</p>
<p>
	　　我能以一指悉点内口中</p>
<p>
	　　不使诸众生而有觉知想</p>
<p>
	　　我于初夜时天眼观诸方</p>
<p>
	　　何者众生等于法有疑惑</p>
<p>
	　　当住神通力悉为除断之</p>
<p>
	　　我见一众生于法堕疑网</p>
<p>
	　　若有淳善心贪慕求法者</p>
<p>
	　　吾不起此坐悉除彼痴惑</p>
<p>
	　　四方千亿众我以净眼施</p>
<p>
	　　能令彼生信使发菩提心</p>
<p>
	　　时有三万人从我受禁戒</p>
<p>
	　　六万诸众生归依于如来</p>
<p>
	　　其心得寂静安住正法中</p>
<p>
	　　我于初夜时示现妙神通</p>
<p>
	　　一念于此坐历观东北方</p>
<p>
	　　周观过千刹正降怨世界</p>
<p>
	　　彼有一众生心疑于诸法</p>
<p>
	　　我住此佛刹彼人疑于法</p>
<p>
	　　欲令见正路今决其迷惑</p>
<p>
	　　长老我神通智力实如斯</p>
<p>
	　　唯佛能哀愍一切诸世间</p>
<p>
	　　此处人不信可往问世尊</p>
<p>
	　　我今坐莲花见彼佛涅槃</p>
<p>
	　　处处方刹土阇维如来身</p>
<p>
	　　及见佛殊特为是谁神力</p>
<p>
	　　又如我所见诸佛般涅槃</p>
<p>
	　　广远甚弘雅不可得思议</p>
<p>
	　　为是佛所作声闻之人耶</p>
<p>
	　　尔时阿难心生念言。此罗睺罗是佛之子。有大威德神通自在。今亦在此大众之中。如是变化将非己耶。阿难即便问罗睺罗。汝于戒学得到彼岸。此之神通汝所为乎。罗睺答言。非我所作。长老阿难。我如是相。种种百千威德神力。随意自在为佛之子。或隐或显未曾忆念。不尝在前亦未示现。长老阿难。我能以此三千大千世界之中。百亿四天下百亿日月。百亿大海百亿须弥。百亿大小转轮之山。如是广大诸余山等。以四神足置一毛端。不令众生有伤损者。于四天下不相逼迫。彼此去来亦无妨碍。吾之神通自在如此。长老阿难。我能以此三千大千一切水界。大海江河溪涧池沼。以一毛孔[口*束]置口中。渟流派别本相分明。其中众生适性不改。水之盈竭亦不觉知</p>
<p>
	　　长老阿难。我住此土。如定心相入此三昧。见东北方难生如来。我在此刹白净王所。撮取一把栴檀末香。供养彼刹一切诸佛。其香芬烈。乃至十方难生世尊化作台观。高十由延七宝所成。即在此处烧众天香。复于台上化作宝盖。其盖足高亿千由延。纵广正等百千由延。彼世界中一切众生。皆共幻作栴檀楼阁。其楼上高百千由延。纵广正等五千由延。如是无量在宝台中。各各庄严不相障碍。长老阿难。瑞相如是。我于声闻具波罗蜜。或有生疑不能信者。世尊若起自可往问。我师子吼如来证知。时罗睺罗。即说偈言</p>
<p>
	　　长老阿难陀我以大千界</p>
<p>
	　　百亿四天下及无数佛刹</p>
<p>
	　　如是诸刹土悉入一毛孔</p>
<p>
	　　我神通如此无所譬类者</p>
<p>
	　　世界甚广大不满一毛孔</p>
<p>
	　　各安去来业悉不见妨碍</p>
<p>
	　　我能如是示神力不虚行</p>
<p>
	　　须弥宝山王及大小转轮</p>
<p>
	　　复有诸余山皆入一毛孔</p>
<p>
	　　以我神变力彼此不相碍</p>
<p>
	　　长老我如是示此神奇相</p>
<p>
	　　悉见入毛孔而身不疲惓</p>
<p>
	　　我又神足力以此大千界</p>
<p>
	　　江河大海水吸内毛孔中</p>
<p>
	　　而此佛刹土一切大水聚</p>
<p>
	　　当入毛孔时区别不浑乱</p>
<p>
	　　我在善逝前示现于神通</p>
<p>
	　　若疑不信者往问普眼尊</p>
<p>
	　　我处莲华坐见十方菩萨</p>
<p>
	　　头目及妻子施以求菩提</p>
<p>
	　　奇哉我所见实生希有心</p>
<p>
	　　不疑于世尊所作之神变</p>
<p>
	　　为诸大威德善逝声闻众</p>
<p>
	　　为是不空见弥勒菩萨等</p>
<p>
	　　长老罗睺师子吼时。八十七亿百千那由他。诸天人等得法眼净。是诸天等见法到法。选择众法明了于法。如是相貌当设供养。以天栴檀细末之香。以用奉散罗睺罗上。奇哉佛子离垢清净。住大乘行深妙之法。能演师子殊妙之音。善哉罗睺未来之世。当师子吼犹若今日</p>
<p>
	　　尔时阿难心生念言。此<a>须菩提</a>阿兰若行。最为第一而无等双。今是大德在此会中。世尊常说此须菩提。能作种种无量神通。阿难即问须菩提言。如是变化将非汝耶。答言长老。非我所为我能常乐不舍闲处。如彼定心入此三昧。以是三千大千世界。置一毛端极微之分。周回旋转如陶家轮。其中众生无觉知者</p>
<p>
	　　长老阿难。我于佛前。能师子吼正说无畏。吾以一气吹此三千大千世界。悉令烧尽。不使众生有热恼想。我曾示现如此神变。能在佛前说师子吼。以此大千世界众生。置一指端上升虚空。彼此寂然无诸音声。不相触碍及觉知者</p>
<p>
	　　长老阿难。我之所能。如彼定心入此三昧。以清净眼一时瞩对八方上下六万诸佛。一一方中又睹六万百千世界诸佛如来。彼处次第见无前后。长老阿难。我如定心。如其相貌作神通行。住此阎浮须弥山顶。释提桓因所居天宫。撮取一把栴檀末香。俱时遍散十方诸佛。纷纶弥漫以用供养。我住此刹见彼众生。恭敬尊重赞叹如来。彼土众生悉知我是释迦如来应正遍知声闻之中空闲第一。长老阿难。我之神通。如是相貌究竟彼岸。若此人天于我生疑。有不信者往问世尊。如来自当知此三昧。时佛神力于虚空中。震大音声告阿难言。如须菩提正说师子无畏之音。汝可受持。时诸人天梵魔沙门。一切阎浮阿修罗等。既得法利生希有心。惊愕毛竖叹言奇哉。声闻神变乃能如此。岂况如来种种神力。无数三昧真实者哉。时须菩提知诸人天已得法利。即说偈言</p>
<p>
	　　世间师称我阿兰若最胜</p>
<p>
	　　安住禅<a>解脱</a>现无量神力</p>
<p>
	　　长老阿难陀我能以大地</p>
<p>
	　　置于一毛端旋之而不危</p>
<p>
	　　亦如陶家轮虽转不倾侧</p>
<p>
	　　又于世尊前破碎一切地</p>
<p>
	　　及以诸山岳无有损伤者</p>
<p>
	　　我住神足力威势皆如此</p>
<p>
	　　我能以手掌举刹及众生</p>
<p>
	　　安置虚空中从上次第下</p>
<p>
	　　亦无一众生惊疑怖畏者</p>
<p>
	　　我入三昧时见彼东方佛</p>
<p>
	　　其数有六万南方亦复然</p>
<p>
	　　我复见西方六万世间尊</p>
<p>
	　　北方及上下斯数亦如是</p>
<p>
	　　及睹众楼阁妙绝无等伦</p>
<p>
	　　以少栴檀末供养诸世尊</p>
<p>
	　　我实有若斯无垢神通行</p>
<p>
	　　能大师子吼及诸示现等</p>
<p>
	　　不能深信者可往问如来</p>
<p>
	　　我无众生想亦无无生想</p>
<p>
	　　无佛无法想一切无相故◎</p>
<p>
	　　◎菩萨念佛三昧经弥勒神通品第四</p>
<p>
	　　尔时弥勒菩萨摩诃萨心生念言。是诸声闻有大威德无数神通。各各自说大师子吼。我当于此人天魔梵。沙门婆罗门。声闻菩萨大众之前。微现神变。即于晨朝语阿难言。大德。今可正衣持钵共往佛所。到已头面礼如来足白言。世尊。我今欲入王舍城中分卫乞食。世尊知时默然而许。于是弥勒告阿难曰。我向心念。初受食处于此众生。先当令发无上道心。然后乃取此人饭食。大德阿难。我已发意。今便共行入城乞食。诣大长者婆罗门家。到已持钵默然而住。长者见已即便白言。善来比丘久望慈顾。愿圣今者受我蔬食。弥勒菩萨语长者言。我今未能受尔供养。汝若能种无上菩提善根因缘。当受汝食</p>
<p>
	　　是时长者即白弥勒。若能以我所施之食。供养恒沙诸佛世尊。然后乃当发菩提心。决定大乘真实之行。所以者何。我于先佛种善根故。时阿逸多答长者言。若能安住如是誓愿。我当以食供养恒沙诸佛世尊。皆使周遍。长者复言。唯然仁者。我当真实发大誓愿。愿以此食供养恒沙诸佛世尊悉令周普。如是三白。尔时弥勒语长者言。汝今便可时施所供。当以献上恒沙诸佛</p>
<p>
	　　尔时长者即以名饍奉授弥勒。弥勒受已。于长者前一念之须。忽然往彼恒沙佛所。供养周遍奉设既毕。还长者家。长者见是神通之相。叹言希有踊悦无量。我今复应种诸善根。奉施甘果肴饍美味。严饰床座皆悉丰足。长者复持一切珍宝。香花花鬘金衣素叠。俱共往诣至如来所。到已头面敬<a>礼佛</a>足。于如来前发菩提心。又立大愿而作誓言。若有众生修菩提行。闻我施食善根因缘。一切当得无上菩提。若吾斯愿诚谛不虚。必当获得阿耨多罗三藐三菩提。时无数菩萨及诸声闻。一切大众咸来集者。此之三千大千世界。即时应当六种震动。发是誓已大千刹土。便大起踊具十八相。是时长者语阿难言。大德。今者现为我证。若不信者问于世尊。神通相貌具足如是。我今未得无上菩提。自在变化已能如此</p>
<p>
	　　弥勒菩萨语阿难言。我忆过去阿僧祇劫。造光佛所。修得少分诸佛如来所行三昧。获是定已见于东方无数诸佛各住彼刹。以三昧力于无量劫方便度脱。不可计众得阿僧祇神通变化。住于阿耨多罗三藐三菩提道。犹今王舍婆罗门也。大德阿难。我于往昔莲华上佛应正遍知所。以一神通化度三万亿那由他百千众生。住无上道。大德阿难。我于往昔最高如来应正遍所。得普世定度脱六万欲界诸天。发菩提心。我具如是神通相貌。时阿逸多。即说偈言</p>
<p>
	　　正服持应器往诣能仁尊</p>
<p>
	　　头面礼佛足白言行乞食</p>
<p>
	　　佛即许其去当广利众生</p>
<p>
	　　吾般涅槃后汝应次作佛</p>
<p>
	　　名誉及功德一切皆具足</p>
<p>
	　　我时心念言今日行分卫</p>
<p>
	　　若初施食者令住三菩提</p>
<p>
	　　时彼大长者见我行乞食</p>
<p>
	　　即便从坐起恭敬意无量</p>
<p>
	　　善来阿逸多希现乃如此</p>
<p>
	　　今来一何晚唯愿前坐食</p>
<p>
	　　大士法难思当设鲜微饍</p>
<p>
	　　长者汝若能为利诸人天</p>
<p>
	　　发无上菩提我当受汝食</p>
<p>
	　　即时若能尔我当立誓愿</p>
<p>
	　　阿逸汝即时能以所施食</p>
<p>
	　　奉献恒沙佛悉令周遍者</p>
<p>
	　　然后我当发无上菩提心</p>
<p>
	　　长者若定能作此真实誓</p>
<p>
	　　施于恒沙佛愿得大果报</p>
<p>
	　　我今保此誓建立必不虚</p>
<p>
	　　持钵受食已普供人中尊</p>
<p>
	　　<a>修行</a>菩提道利益诸众生</p>
<p>
	　　阿难是长者见我神通事</p>
<p>
	　　心敬大<a>欢喜</a>叹仰未曾有</p>
<p>
	　　其心即安住无上坚固愿</p>
<p>
	　　复施珍果饍严饰妙香花</p>
<p>
	　　素叠及名宝种种众妙供</p>
<p>
	　　共我诣如来深发菩提愿</p>
<p>
	　　长者发誓已更作广大愿</p>
<p>
	　　其愿无限量不可得思议</p>
<p>
	　　众生若闻者此刹成佛道</p>
<p>
	　　造光如来处得此微妙定</p>
<p>
	　　诸佛之所说施不思议乐</p>
<p>
	　　造光世尊所获得此三昧</p>
<p>
	　　尔时我悉睹十方诸如来</p>
<p>
	　　若得大威力乃能见是事</p>
<p>
	　　安住此三昧示现诸神通</p>
<p>
	　　百阿僧祇劫修习种种行</p>
<p>
	　　利益诸众生未曾有休息</p>
<p>
	　　莲花上佛所得是三昧已</p>
<p>
	　　我以种种化七十千众生</p>
<p>
	　　皆悉令得修无上菩提道</p>
<p>
	　　最高如来所专修诸梵行</p>
<p>
	　　得微妙三昧施不思议乐</p>
<p>
	　　最高善逝处又得普世定</p>
<p>
	　　尔时复安住月出三摩提</p>
<p>
	　　迦叶如来所得是深三昧</p>
<p>
	　　大德我如此示现神变时</p>
<p>
	　　摄取于往昔百千世神通</p>
<p>
	　　若住此威势能作种种化</p>
<p>
	　　我亦见诸佛现作如此行</p>
<p>
	　　若有欲乐见诸佛世之师</p>
<p>
	　　复有欲愿闻法轮深妙音</p>
<p>
	　　亦乐拔世间一切<a>生死</a>苦</p>
<p>
	　　当勤受持此清净三昧王</p>
<p>
	　　尔时诸天世人魔梵。一切阎浮及阿修罗。闻阿逸多师子吼已。生希仰心叹未曾有</p>
<p>
	　　菩萨念佛三昧经赞佛音声辩才品第五之一</p>
<p>
	　　尔时不空见菩萨摩诃萨。即从三昧庠序而起。时诸人天龙神魔梵沙门婆罗门阿修罗等一切世间。皆悉赞言异哉至法。时不空见告阿难言。妙哉诸佛实为希有。世尊大悲无不具足。故名如来应正遍知。获得无上菩提之道。知一切法无生无行无得无失。波罗奈国仙人鹿苑。三转十二行无上法轮。沙门婆罗门诸天魔梵。一切世间无能转者。所谓是苦是苦集是苦灭是苦灭道。八圣道分无数章句。无量诸相无限行处如此义味赞诵解说。分别敷拆无不具足</p>
<p>
	　　时不空见复告阿难。善哉诸佛大悲满足。故名如来应正遍知。得是无上菩提之道。今此大会诸声闻众。未曾闻法当令闻之。先所未说今当为说。不思议法当思议说。所未得法今当使得。未学之法令得修习。无相之法作有相说。略说少法启悟弘多。今告此众诸阿<a>罗汉</a>。毕竟作证无著真人。永得解脱无始生死</p>
<p>
	　　阿难当知。譬如有人以一把[麦*戈]投恒河中。谓能以此断彼驶流。此人所作为难不耶。阿难答言。如是甚难。时不空见语阿难言。诸佛如来应正遍知得无上道。为诸声闻说未闻法倍难于彼。复次阿难。譬如有人生无口舌。声震恒沙一切世界。此为难不。阿难答曰。如是甚难。不空见言。诸佛如来应正遍知得无上道。为诸声闻不思议法作思议说尤难于彼。复次阿难。譬如有人指虚空中示种种色。为难不耶。阿难答曰。如是实难。不空见言。诸佛如来应正遍知得无上道。令诸声闻所未得法今当令得弥难于彼。复次阿难。譬如有人无有手足及咒术力担须弥山或欲履水。或持浮木渡于大海。此为难不。阿难答曰。如是甚难。不空见言。诸佛如来应正遍知得无上道。为诸声闻以无相法作有相说。以未<a>学法</a>作有学说又难于彼。时不空见。即说偈言</p>
<p>
	　　诸佛不思议深行大慈悲</p>
<p>
	　　常施法光明相继恒不绝</p>
<p>
	　　无数那由他亿劫甚难见</p>
<p>
	　　无比最胜尊未闻当令闻</p>
<p>
	　　有为缘起转无实恒虚伪</p>
<p>
	　　毕命常无生一切法空故</p>
<p>
	　　诸佛所行慈不可得思议</p>
<p>
	　　佛说所未说如此难见法</p>
<p>
	　　利益诸人天普及于一切</p>
<p>
	　　诸如来深解不可思议法</p>
<p>
	　　能为声闻众说有思议法</p>
<p>
	　　佛说无相法能作有相说</p>
<p>
	　　外道痴所迷不识生死源</p>
<p>
	　　如来既知已皆悉令摧伏</p>
<p>
	　　住十力敷演未得法令得</p>
<p>
	　　世尊真实说利益诸人天</p>
<p>
	　　欲以一把[麦*戈]断截恒河水</p>
<p>
	　　长老此虽难未足称为难</p>
<p>
	　　世依说无生斯难过于彼</p>
<p>
	　　若人无口舌声震遍诸刹</p>
<p>
	　　虽复能如此不足以为难</p>
<p>
	　　未学令得学是则最甚难</p>
<p>
	　　若人指空中言有种种色</p>
<p>
	　　诚能为此事岂足称甚难</p>
<p>
	　　未得法令得我说最为难</p>
<p>
	　　若人无手足担负须弥山</p>
<p>
	　　欲渡于大海未足以为难</p>
<p>
	　　无相说有相此则倍难彼</p>
		

	
	

		</div></div><hr><script charset='utf-8' src='../../js/footer.js'></script></body></html>