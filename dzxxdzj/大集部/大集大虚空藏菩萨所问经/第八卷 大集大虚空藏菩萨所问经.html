<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 大集大虚空藏菩萨所问经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 大集大虚空藏菩萨所问经</center></div><div class='fo'><center>经文出处:来自无量光明网</center><br/><br>
			<p>
	　　<strong>第八卷 大集大<a>虚空藏菩萨</a>所问经</strong></p>
<p>
	　　开府仪同三司特进试鸿胪卿肃国公食邑三千户赐紫赠司空谥大鉴正号大广智大兴善寺<a>三藏</a><a>沙门</a>不空奉诏译</p>
<p>
	　　尔时会中释梵护世。见与波旬授菩提记。一切皆生奇特之心。叹言希有甚奇<a>世尊</a>。彼等诸魔于佛善<a>说法</a>毗奈耶。而作魔事犹见如来。福不唐捐皆蒙授记。当证无上正等菩提究竟<a>涅槃</a>。世尊岂有善男子善女人。以善<a>信心</a>入于<a>佛法</a>。所获福业而得校量。当知皆是诸佛境界。非余声闻缘觉所测</p>
<p>
	　　尔时佛告释梵护世诸<a>天人</a>等。如汝所说诚谛不虚。实是诸佛如来境界善男子。夫心者是缘生法。譬如染缬或处受色或处不受。有情心行亦复如是。或起烦恼或复不起。或有利根或有钝根。如来随根设法<a>教化</a>。悉令解悟引入法中。善男子。夫烦恼者无有方所。亦无住处复无积聚。从不如理作意和合而生。若如理观察是杂染性则为清净。然我密意说名邪见。若如实知则为<a>正见</a>。非邪正见过现实有。若于邪见正见。知己不生取着。是则名为入正见道。善男子烦恼如皮清净为性。由彼所覆慧明无力。是故不见根本清净。复次有分别者名为烦恼。无分别者名清净性。善男子譬如大地依水而住。水依风住风依空住。是四界中空无所依。以其<a>虚空</a>不坏不动无所积聚。无积聚故住不生灭自性相应。是故<a>三界</a>不久不住。无常变异非虚空界。如是蕴处界依业烦恼而住。业烦恼依非如理作意而住。非如理作意。依自性清净心住。是清净心不为客尘烦恼所染。所有非如理作意业烦恼蕴处界等。一切皆是因缘和合故有。因缘若阙则不生起。彼清净性无有因缘。亦无和合亦不生灭如虚空性。非如理作意如风。业烦恼如水。蕴处界如地。由是一切诸法无有坚牢。根本无住本来清净。善男子是名自性清净法光明门。<a>菩萨</a>由证此法门故。不为一切诸烦恼垢之所染污。亦不思惟此清净法。以不思故。则灭一切寻伺缘虑证清净性。由证清净。则超魔境。以超魔境则安住佛境。以住佛境则超有情境入不动法界。以入不动清净法界。则入平等无差别境。则名获得一切智智。说此法时有无量菩萨。于业烦恼障一切缠垢。悉得远离证无生忍</p>
<p>
	　　尔时室利毱多优婆塞。于大众中即从座起。头面礼足而白佛言。世尊我今从佛闻此<a>解脱</a>清净法门。顿除疑悔。所以者何我昔曾设深大火坑及和毒食。于如来所起损害意。世尊威德无所损伤。为我说法虽少信向。心犹疑惑仍生追悔。今于佛前复得闻此甚深经典。疑网悉除心无忧悔。获法光明发阿耨多罗三藐三菩提心。世尊我于今者名为大益得<a>殊胜</a>利。尔时佛赞室利毱多长者言。善哉善哉善男子。汝今闻我所说法故生净信乐。由是因缘于贤劫中所有诸佛。悉皆承事恭敬供养。于彼佛所广修梵行护持<a>正法</a>。过七百万阿僧祇劫。当得成佛号曰离一切缠如来应供正遍知明行足善逝<a>世间</a>解无上士调御丈夫天人师佛世尊。时室利毱多优婆塞。闻佛与授阿耨多罗三藐三菩提记。<a>欢喜</a>踊跃得未曾有。即解严身上妙珞。散于佛上作如是言。世尊今我宅中有四大藏。无量金宝充满其中。以第一藏舍与妻子僮仆及营事者。第二大藏舍与一切贫穷下贱孤独乞人。第三大藏舍与一切往来苾刍及四方僧。第四大藏奉献如来及上首苾刍。唯愿世尊令我速获无住相施功德成就。我今欲于如来善说毗奈耶中。<a>出家</a><a>受戒</a>修习梵行。于是世尊听其出家。时室利毱多优婆塞。即便出家受具足戒</p>
<p>
	　　尔时大虚空藏菩萨白佛言。世尊如来于无量阿僧祇劫之所积集。甚深难得阿耨多罗三藐三菩提法。于佛灭后谁当奉持。时彼众中有六十俱胝菩萨摩诃萨。即从座起合掌<a>礼佛</a>。异口同音说伽他曰</p>
<p>
	　　如来灭度后我等悉皆能</p>
<p>
	　　不惜于身命护持佛正法</p>
<p>
	　　舍一切名利及离诸眷属</p>
<p>
	　　不舍此正法为证佛智故</p>
<p>
	　　毁呰及骂辱粗言不善语</p>
<p>
	　　由护正法故如此皆能忍</p>
<p>
	　　轻贱及掉弄诽谤不称赞</p>
<p>
	　　如此悉皆忍为持此经故</p>
<p>
	　　当来诸苾刍往相希名利</p>
<p>
	　　为魔之伴党于法为障碍</p>
<p>
	　　毁戒破法者亲近于俗人</p>
<p>
	　　贪着供养故不专求正法</p>
<p>
	　　好习于外道无知怀憍慢</p>
<p>
	　　自赞叹己身恼乱寂静者</p>
<p>
	　　弃舍阿兰若常乐无利言</p>
<p>
	　　好习恶咒术计着于身见</p>
<p>
	　　或乐知僧事与僧作留难</p>
<p>
	　　舍离于禅诵交杂诸世务</p>
<p>
	　　常求于利养不乐戒多闻</p>
<p>
	　　虽行于布施心恒怀杂染</p>
<p>
	　　计种种我相但念于乞食</p>
<p>
	　　乐往白衣家论说世俗事</p>
<p>
	　　田农诸俗务贸易并贩卖</p>
<p>
	　　好作如是事自称是沙门</p>
<p>
	　　坚执于诸有计着种种见</p>
<p>
	　　闻说真空法怖畏如深崄</p>
<p>
	　　不信有业果言无后世报</p>
<p>
	　　但作虚诳语非法言是法</p>
<p>
	　　恶世中苾刍<a>自在</a>力如王</p>
<p>
	　　于此末法时我能持正法</p>
<p>
	　　于诸修多罗不求亦不读</p>
<p>
	　　各自师己见执异互相非</p>
<p>
	　　所有深经典与解脱相应</p>
<p>
	　　于如是正法心皆不乐说</p>
<p>
	　　及乐世俗论称扬为希有</p>
<p>
	　　如斯恶人辈不久灭正法</p>
<p>
	　　微妙甚深经文义俱善巧</p>
<p>
	　　于彼恶世时悉皆被灭坏</p>
<p>
	　　非法无道王人庶皆流窜</p>
<p>
	　　于如是恶世无不怀恐怖</p>
<p>
	　　我等悉皆能处如是末世</p>
<p>
	　　护持佛所说无上之正法</p>
<p>
	　　以慈于有情设破于正法</p>
<p>
	　　亦起悲愍心由持此经故</p>
<p>
	　　若见持戒人起于贪爱心</p>
<p>
	　　我以怜念故方便令弃舍</p>
<p>
	　　若见恶心者谤毁于正法</p>
<p>
	　　为之起慈悲令见我欢喜</p>
<p>
	　　随力护彼人不加粗恶语</p>
<p>
	　　亦不与之言彼当自安住</p>
<p>
	　　复以四摄行成熟彼等人</p>
<p>
	　　又令生警觉省悟虚妄过</p>
<p>
	　　我当舍愦闹住于阿兰若</p>
<p>
	　　不亲近俗务犹如鹿自在</p>
<p>
	　　少求及知足<a>修行</a>四圣种</p>
<p>
	　　住戒及头陀具<a>禅定</a>智慧</p>
<p>
	　　我当无间修调柔静解脱</p>
<p>
	　　若入于聚落为说微妙法</p>
<p>
	　　若有求法者令远住空闲</p>
<p>
	　　寂嘿自修持常安于法乐</p>
<p>
	　　若有于现前作诸过失者</p>
<p>
	　　我为利众生当自观身行</p>
<p>
	　　住法常寂静于敬与不敬</p>
<p>
	　　安住如须弥不染世间法</p>
<p>
	　　我当为导师苾刍毁戒者</p>
<p>
	　　来加以恶言观是自受业</p>
<p>
	　　亦不起报心于他无害想</p>
<p>
	　　<a>常住</a>于正法此非我应作</p>
<p>
	　　我是于沙门彼无沙门行</p>
<p>
	　　闻我正教诲则谤修多罗</p>
<p>
	　　或断于耳鼻亦不乐见我</p>
<p>
	　　若闻实警觉则谤于正法</p>
<p>
	　　当来诸苾蒭受持正法者</p>
<p>
	　　为其作留难不令闻正法</p>
<p>
	　　于王离间语破坏于大众</p>
<p>
	　　我等承佛力皆今得闻法</p>
<p>
	　　当彼恶世时宁舍于身命</p>
<p>
	　　为持正法故作众生利益</p>
<p>
	　　先知他意乐后方共语言</p>
<p>
	　　当来大怖时住是真实行</p>
<p>
	　　我问世间眼法王光明尊</p>
<p>
	　　由持此经典为得几所福</p>
<p>
	　　尔时世尊告大虚空藏菩萨及诸菩萨摩诃萨言。善男子譬如东方一世界[木*片]为十三千<a>大千世界</a>。如是南西北方四维上下。各各[木*片]为十三千大千世界。如是世界尽末为尘。复以一尘为一世界。若复有人于东方过尔所尘世界下于一尘。复更东行过尔所尘世界又下一尘。如是展转尽尔所尘。于东方诸佛世界无有边际。南西北方四维上下亦复如是。善男子于汝意云何。如是十方世界。所下微尘知其数不。不也世尊。如是微尘世界唯有如来以无碍智之所究了。非余能知。佛言善男子是诸世界。若下微尘及不下处。尽诸世界以为大城围绕墙壁。上至有顶下穷水际。满此城中着净芥子。以一芥子为一佛世界。善男子于意云何。是诸芥子世界宁为多不。甚多世尊。佛言善男子。如是芥子及诸世界。我知其数知百知千。乃至知紧迦罗弥未罗阿閦婆等。若有善男子善女人求菩提故。以七宝满尔所世界。施于尔所芥子数住功德法。菩萨诸佛及恭敬供养若复有人闻此甚深微妙经典。能净信忍所得福德胜前福德。若复有人以尔所芥子数行无遮施。或复有人得闻此经。于诸有情生无碍心住调柔忍。如七步顷系念思惟。所得福德胜前福德。若复有人修诸福业。成就尔所芥子数天主帝释大梵天王转轮圣王。或复有人受持此经。能知无常苦空<a>无我</a>涅槃寂静。如是知已于诸有情生于大悲。为不断三宝种故。发无上正等菩提之心。如是福德胜前福德</p>
<p>
	　　尔时大虚空藏菩萨白佛言。世尊唯愿如来加持此经。后末法时于赡部洲广令流布。是时佛告虚空藏菩萨言。善男子我以此法付四天王。所以者何由此四王护持世界故。令此法久住世间广得流布。我今复以微妙<a>真言</a>。加持四大天王。即说真言曰</p>
<p>
	　　怛儞也(二合)他度度[口*梨]他地梨持嚩(二合)惹跛底特嚩(二合)惹楞迦(引)[口*梨]阿(引)靺怛儞舍迷舍么钵底扇底(丁以反)目溪儞誐啰(二合)贺博乞叉(二合)哆阿奴娜啰[邱-丘+鸟]那啰尾誐摩三摩钵地簸他输地钵他奴誐摩钵他输地钵啰(二合)枳娘(二合)目溪阿哩也(二合)句梨步多[口*洛]乞晒(二合)阿儞泥洒遮茗泥洒遮多(引)么洒遮多怛簸洒遮没驮簸那达摩奴散地阿哩也(二合)誐拏怒誐摩阿那哩也(二合)儞伽哆儞嚧瑟吒(二合)钵啰(二合)娑娜宁咿湿嚩(二合)啰簸那鲁迦失止(二合)怛唎(二合)讫哩(二合)多阿奴啰讫沙(二合)演都伊[牟*含](引)达摩散地(啼寝反)尼婆惹都儞鲁讫鞮(二合)涅泥(上)世(引)钵啰(二合)底路乞洒(二合)睹达摩驮哩尼</p>
<p>
	　　尔时四大天王。由此真言所加持故。心怀悚栗身毛皆竖。即往佛所头面礼足白佛言。世尊我等四王护持此经。当令未来久住于世。我能摄持如是经典所流行处。有不乐法诸神天龙夜叉乾闼婆阿修罗迦楼罗无能障碍。若有乐法善神。即当令彼心得寂静。若有法师于说法会。忘失文句能令忆持。获得辩才增长慧解</p>
<p>
	　　尔时世尊告四天王。善哉善哉汝等四王。皆是我子从法化生。由我劝汝守护正法功德因缘得为天王。当超世间速证圆寂</p>
<p>
	　　尔时世尊。复告大虚空藏菩萨言。善男子我今亦以真言加持帝释。令护此经久住于世。说真言曰</p>
<p>
	　　怛儞也(二合)他输第输婆末底输婆尾庾(二合)系那捺[口*梨]那哩奶睹哩奶纳迷舍迷邬波舍迷屈吠鸣驱黎阿苏目溪驮啰尼阿啰奶轮输嚧(二合)晒婆[口*皿]低阿[月*坒]那散地三迷三摩嚩底三摩啰湿弥(二合)阿世呼呼奚奚驱嚧驱梨阿那底羯啰(二合)铭儞嚩[口*洛]乞洒(二合)摩[口*皿]低摩诃嚩婆娑钵啰(二合)[月*坒]阿[廿/(阿-可+辛)/女]车睹舍羯嚧泥嚩曩泯捺啰(二合)那捺舍多那夜那嚩罗摩矩吒达啰伊舍嚩(二合)噜末噜捺婆(二合)嚩那儞嚩斯娑嚩(二合引)诃(引)</p>
<p>
	　　尔时天帝释。闻此真言已欢喜踊跃。所住宫殿悉皆震动。即与百千脊属围绕。来诣佛所头面礼足。白佛言。世尊我等诸天拥护此经。于赡都洲广宣流布令得修行。若有法师受持此经。我等眷属咸共拥护。令无恼患使得欢喜生净信乐。受持斯经皆得成就以法庄严。若于王城聚落村邑说法之处。我当率诸眷属。相共往诣彼法师所与作卫护。若有轻贱嗔骂彼法师者令发净心。若有诸魔作诸障难。我当拥护悉使退散不令得便</p>
<p>
	　　尔时佛告天帝释言。善哉善哉憍尸迦。汝当获得天妙自在。住法自在。于一切佛所护持正法能师子吼何以故憍尸迦以能受持一佛正法。即于三世诸佛所说正法。皆能守护</p>
<p>
	　　尔时世尊复告大虚空藏菩萨言。善男子我为娑诃世界主大梵天王。说威德真言句义由此真言故。大梵天王护持此经。即说真言曰</p>
<p>
	　　怛儞也(二合)他每怛哩(二合下同)输婆每怛哩(二合)达摩每怛哩(二合)每怛哩(二合)也怒娑呬鞮三摩每怛哩(二合)珊地每怛哩(二合)阿努誐摩每怛哩(二合)阿怒啰讫叉(二合)每怛哩(二合)阿努度啰每怛哩(二合)萨丁那(二合)每怛哩(二合)达磨每怛哩(二合)阿努檗啰(二合)诃每怛哩(二合)阿尾钵啰(二合)底(丁以反)娑啰每怛哩(二合)嗢卢迦那每怛哩(二合)尾卢迦那每怛哩(二合)母[亭*夜]努誐摩每怛哩(二合)没驮地瑟姹(二合)那每怛哩(二合)阿努啰乞叉(二合)每怛哩(二合)达摩钵啰(二合)底(丁以反)[口*洛]乞叉(二合)拏每怛哩(二合)母乞叉(二合)每怛哩(二合)阿那奴哩嚧驮尾嚧驮每怛哩(二合)阿多牟每怛哩(二合)没啰(二合)贺么(二合)簸他每怛哩(二合)[亭*夜]那楞迦啰每怛哩(二合)怛写努珊地迦嚧那每怛哩(二合)怛写奴珊地暮儞多每怛哩(二合)怛写奴珊地庾(二合)闭讫叉(二合)每怛哩(二合)没啰(二合)贺摩(二合)钵地努誐摩那每怛哩(二合)质都儞尾哩也(二合)每怛哩(二合)阿奴娑啰拏每怛哩(二合)儞娑底(二合)啰拏每怛哩(二合)萨嚩怛啰(二合)拏誐么那每怛哩(二合)阿[薛/女]车末啰(二合)含门(二合)嗢悉[口*梨](二合)惹[亭*夜]那素大尾(入)蜜逾底(丁以反)瑟姹(二合)娑嚩(二合)婆嚩(二合)三摩提儞瑟羯啰(二合)摩摩诃尾么难(引)尾也(二合)嚩鲁迦耶染摸儞尾崩(补甘反)句嚧湿嚩(二合)达摩[口*洛]讫叉(二合)么底(丁寅反)羯啰(二合)弥没驮地瑟吒(二合)南</p>
<p>
	　　尔时娑诃世界主大梵天王在于梵世。由此慈心真言加持及佛威神力故。天耳闻已。即共六十六万梵众来诣佛所。头面礼足退坐一面。白佛言世尊我等蒙佛大慈大悲加持力故。令护此经。若当来世有诸法师。于此甚深秘密经典。受持读诵乃至书写奉持供养。若彼法师在阿兰若。及于衢路村邑聚落王城处所若为宣说如是经者。我等当共拥护摄受加其气力令得精勤。念慧辩才悉皆增长。不信者令信。其净信者令住正行。世尊我等今于如来所说正法之眼。皆共奉持广令流布</p>
<p>
	　　尔时世尊告大梵王言。善哉善哉梵王如来。今者<a>随喜</a>汝等守护正法。梵王汝当不久坐于道场。转正法轮如我今转。如汝今者拥护斯经。诸余梵天于当来世。护持正法亦应如是</p>
<p>
	　　尔时世尊。复告慈氏菩萨摩诃萨言。慈氏我今以此无量阿僧祇俱胝劫积集无上正等菩提希有之法。付嘱于汝。乃至欲令受持读踊为他广说报佛恩故。亦满自己希求愿故。令诸有情增长善根故。令诸菩萨<a>护法</a>光明故。摧一切诸魔外道故。护持正法不断三宝种故。慈氏菩萨白佛言。世尊我今当于如来在世及涅槃后常护法藏。何以故我亦曾于过去护斯正法。世尊我虽在于睹史多天。于是类经倍增护持令久住世。世尊若未来世其有众生于如是等经闻已受持书写读诵。<a>如法</a>修行为他广说。当知皆是我之威力所加持故。世尊当彼之时。若有魔及魔民共为朋党。不能障难如我一毛成就善根[木*片]为百分千分歌罗分乃至优波尼沙陀分。若三千大千世界之中。一切有情悉并为魔若魔眷属。而于我所成就善根一分福智之力。犹不能得生于障难。何况如来于无量阿僧祇俱胝劫积集无上菩提之法。而能障碍。尔时世尊告慈氏菩萨言。善哉善哉善男子。有四种法为菩萨行。何者为四。所谓破烦恼魔坏诸外道。成熟有情护持正法。善男子如是四种是菩萨行。而此四种以一行收。云何为一。所谓护持正法</p>
<p>
	　　尔时世尊。告尊者大伽叶波具寿阿难陀言。我以此经付嘱汝等。汝当受持此经为他广说。大伽叶波言。世尊我当随力于如来无上菩提之法。勤加守护为他宣说。阿难陀言唯然世尊。我已受持如是法要。于当来世以佛威力。广宣流布令不断绝。尔时福庄严菩萨摩诃萨。从座而起叉手合掌。白佛言世尊如是之经。如来所说甚深希有。断诸疑网最胜了义难见难悟。是第一义空性相应。以戒念定慧而为庄严。显说解脱寂静无染。是诸智人之所知境。一切诸佛之所称赞。亦是一切诸经之王。以陀罗尼印印之。令受持者得无碍辩。增长念慧坚固不退。摧魔怨敌不为于他异宗所坏。能摧恶戒增长头陀无贪功德。复是正住大舍功德。出生无量诸佛智法。若有善男子善女人。能于此经受持读诵。系念思惟为他广说。书写供养审谛观察。如理作意正行相应得几所福。尔时世尊即以迦他。告福庄严菩萨摩诃萨曰</p>
<p>
	　　我以佛眼见十方广大无边诸刹土</p>
<p>
	　　于中盛满诸七宝尽皆普施诸菩萨</p>
<p>
	　　若人受持是经典如佛所说无所得</p>
<p>
	　　而能习诵为他说如是功德超于彼</p>
<p>
	　　众花涂香并伞盖衣服缯彩及幢幡</p>
<p>
	　　遍满积彼世界中供养诸佛并菩萨</p>
<p>
	　　于后末世法灭时若有受持此经典</p>
<p>
	　　如说修行不放逸所获福聚超于彼</p>
<p>
	　　十方世界诸巨海尽皆盛满种种油</p>
<p>
	　　其炷高大如须弥然灯供养佛制底</p>
<p>
	　　若有于彼法灭时世间尽为诸暗覆</p>
<p>
	　　能燃如此大法炬所获功德倍于前</p>
<p>
	　　若于无量诸导师奉事经于亿千劫</p>
<p>
	　　以天适意妙供养勤求最胜佛菩提</p>
<p>
	　　为报如来深重恩护持三宝令久住</p>
<p>
	　　安诸有情住佛法持此经福多于彼</p>
<p>
	　　以佛眼观诸有情能致梵王帝释位</p>
<p>
	　　若有能持此经典获大胜福过于彼</p>
<p>
	　　令诸有情得<a>罗汉</a>复能成就缘觉乘</p>
<p>
	　　若有能发菩提心受持此经福过彼</p>
<p>
	　　假令经福皆为色尽虚空界不能受</p>
<p>
	　　除佛世尊一切智于此胜福无能了</p>
<p>
	　　若于俱胝千亿劫持此如来所说经</p>
<p>
	　　所生功德不可量犹如十方无有际</p>
<p>
	　　尔时福庄严菩萨。从佛闻是护持此经。所得功德不可限量。生大欢喜踊跃无量。而白佛言世尊后末世时诸有情类。若有不能持此经者。当知是人堕于魔界。世尊我观护持自余正法。所获善根犹如芥子。若有能护此经法者。所得功德如十方虚空。无有穷尽不可譬喻。世尊我今被于勇猛甲胄。宁舍身命护持是经。不为吝望已身之利。但求一切有情安乐。说此法时。以大虚空藏菩萨福德力故。有十方无量恒沙佛刹。虚空藏菩萨及无量佛诸菩萨众。从于虚空雨种种花以为供养。空中有声而作是言。善哉善哉大虚空藏菩萨摩诃萨。乃能作此广大佛事。乃至于此大集法要殊胜庄严。亦能摄受未来有情庄严正法。令彼不失菩提之心。于此经中受持读诵书写解说。尔时世尊为欲嘱累此经典故。以<a>神通</a>力即从身中放大光明。遍照十方无量佛刹悉皆振动。有无量阿僧祇有情。发阿耨多罗三藐三菩提心。无量有情得无生法忍。复有无量有情心得解脱。复有无量有情得<a>法眼</a>净。复有无量有情离诸贪染。复有无量有情得于人天福德胜因当得见佛。一切大众皆生随喜。佛说是经已。时大虚空藏菩萨摩诃萨。具寿大迦叶波。具寿阿难陀。娑诃世界主大梵天王。释提桓因四大天王。诸苾刍众。及大菩萨天人阿修罗乾闼婆等。一切众会闻佛所说。皆大欢喜信受奉行</p>
		

	
	

		</div></div><hr><script charset='utf-8' src='../../js/footer.js'></script></body></html>