<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十二卷 佛说海意菩萨所问净印法门经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十二卷 佛说海意菩萨所问净印法门经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十二卷 佛说海意<a>菩萨</a>所问净印法门经</strong></p>
<p>
	　　西天译经<a>三藏</a>朝散大夫鸿胪卿传梵大师赐紫<a>沙门</a>臣法护等奉诏译</p>
<p>
	　　<a>世尊</a>说是摄受大乘等诸法时。会中四万四千众生及千<a>天人</a>悉发阿耨多罗三藐三菩提心。二万八千菩萨得无生法忍。而此三千<a>大千世界</a>六种震动。有大光明广照十方。有千天人处于空中。言音互发喜跃回旋。复雨殊妙天诸宝花。鼓吹歌音奏天妙乐。而为供养。以妙偈词而赞叹曰</p>
<p>
	　　如是最上大法藏如来今日亲开示</p>
<p>
	　　久已安住大悲心为诸众生明显了</p>
<p>
	　　说此偈已。又作是言。世尊。若人于此如来所说大法宝藏。而能受持极少分者。是人速能<a>解脱</a>一切<a>地狱</a>恐怖。次第当转无上法轮。世尊。譬如有人去彼州城聚落不远。见地伏藏中有无尽珍宝充满。是人以具利益心故。见已即时诣州城中语诸人言。汝等善来。汝若欲求诸珍宝者。我知方处。当示于汝无尽伏藏。世尊。彼州城中有一类人。虽闻其言而不信受。有一类人信其所说。即同其人诣伏藏所。随自力能恣取其宝。如其智量得宝而还。然彼伏藏取而无尽。亦无分别此人我与彼人不与。此人应取彼不应取。何以故。而是伏藏无分别故。世尊。诸佛所说大法宝藏。亦复如是。佛于阿僧祇俱胝那庾多百千劫中。积集如是无上广大妙法宝藏。既积集已。诣菩提场成正觉果。后于波罗奈国<a>鹿野苑</a>中转大法轮。今日世尊。又复转此集会<a>正法</a>。开示无上大法宝藏。而佛世尊以无取心。于诸众生起大悲行作利益事。诸不知者。以妙<a>梵音</a>普遍告谕诸天及人阿修罗等。而表示言。汝等来此受持无上广大法宝。此法能尽生老病死诸苦边际。能施一切无尽妙乐。世尊。或有一类不具于信愚痴之人。于此正法不生胜解。复不正顺不能分别故不生信。或有一类具信之者。于此正法。能善分别而生胜解。复起正顺以能分别故深生净信。是人乃能于佛如来大法宝藏。随力堪任取其法宝。自取宝已。复令他人于彼诸乘解脱法中而生信解。或有乐住声闻乘性。或有乐住缘觉乘性。或有乐住阿耨多罗三藐三菩提者。然佛如来无上最胜大法宝藏而无穷尽。亦无分别。又复世尊。今此无上大法宝藏。如是广大开发显示。而诸众生于此法宝总略乃至极少分中。有不能取者。是人不得宝故。于长夜中行三恶趣无有穷尽。世尊。若复有人于此无上大法宝藏少略。乃至或能受持一四句偈者。是人具足七种圣财而不贫匮。何况有能于此广大集会正法少略一品信奉受持。或复二三四五。若十二十。逮七十品。乃至终毕能受持者。是人所获功德不可称计。何以故。今此法门不离菩提心故。为诸众生起大悲心所逼切故。是故若人能起净心。受持读诵为他说者。应知彼人得受阿耨多罗三藐三菩提记。当坐道场降伏诸魔。于大乘中得大<a>神通</a>。尔时世尊赞诸天子言。善哉善哉。诸天子众。汝等善说。当知善能于此正法受持读诵而生胜解如理<a>修行</a>者。是人建立一切语言胜妙功德。是人得至一切智顶。复知是人广为一切<a>世间</a>作智慧光普遍照曜。诣菩提场。不久当成阿耨多罗三藐三菩提果。何以故。由能乘御此大乘故。尔时世尊重说颂曰</p>
<p>
	　　建立此最胜广大诸佛乘</p>
<p>
	　　如<a>虚空</a>光明越诸世间故</p>
<p>
	　　出离三有已往诣菩提场</p>
<p>
	　　无彼有着心已离诸系着</p>
<p>
	　　俱胝劫积集广大清净说</p>
<p>
	　　布施调止门令内心深固</p>
<p>
	　　由戒止诸罪身心得清净</p>
<p>
	　　离诸怖畏心往诣菩提场</p>
<p>
	　　平等心及意容受诸众生</p>
<p>
	　　超胜于余乘谓诸下乘等</p>
<p>
	　　趣此大乘法令众生<a>欢喜</a></p>
<p>
	　　高建大法幢神足御如马</p>
<p>
	　　闻精进相续<a>禅定</a>为床坐</p>
<p>
	　　忍辱力随得大智慧灌顶</p>
<p>
	　　摧伏诸外众破诸魔军已</p>
<p>
	　　诣净菩提场趣向大乘法</p>
<p>
	　　慈心为甲胄怨恶不能坏</p>
<p>
	　　行坚固大悲趣向深法理</p>
<p>
	　　四禅四神足乘四无量行</p>
<p>
	　　调御菩提心不舍诸正道</p>
<p>
	　　十方无边际一切众生界</p>
<p>
	　　悉于此大乘乘御而修进</p>
<p>
	　　无苦亦无乐非减亦非增</p>
<p>
	　　最上佛乘中具如是神力</p>
<p>
	　　修行四念处及彼四正断</p>
<p>
	　　四神足亦然五根五力等</p>
<p>
	　　如佛所赞说具七觉支宝</p>
<p>
	　　游行八正道往诣菩提场</p>
<p>
	　　寂止诸烦恼圆具法光明</p>
<p>
	　　破一切暗尘显出于三有</p>
<p>
	　　神力普能召帝释梵王等</p>
<p>
	　　汝等各善御此无比大乘</p>
<p>
	　　诸波罗蜜多谓施戒及忍</p>
<p>
	　　精进禅定门胜慧智神力</p>
<p>
	　　及彼方便行所摄真实愿</p>
<p>
	　　纵百千魔军此悉能摧伏</p>
<p>
	　　毁戒诸众生勤造诸罪业</p>
<p>
	　　高胜诸菩萨集多种功德</p>
<p>
	　　若所起诸心菩提心广大</p>
<p>
	　　能御大乘人彼悉能观察</p>
<p>
	　　所有世间典种种义及行</p>
<p>
	　　乃至出世间真实诸善法</p>
<p>
	　　有学及无学缘觉诸<a>圣人</a></p>
<p>
	　　住于佛乘者悉入彼彼门</p>
<p>
	　　若种种烦恼及种种心行</p>
<p>
	　　诸苦恼众生轮转有为界</p>
<p>
	　　住于佛乘者菩萨悉能观</p>
<p>
	　　令彼等息苦趣向毕竟乘</p>
<p>
	　　又诸<a>懈怠</a>人劣弱无势力</p>
<p>
	　　而不能运心尽众生苦际</p>
<p>
	　　由闻大乘已彼心生恐怖</p>
<p>
	　　唯求自乐因不作利他行</p>
<p>
	　　若明解大力有大智菩萨</p>
<p>
	　　精进力具圆众生常利益</p>
<p>
	　　行大悲方便内心性清净</p>
<p>
	　　由乘最上乘故彼心欢喜</p>
<p>
	　　普尽诸世间无边种种行</p>
<p>
	　　上中下等差根性及意乐</p>
<p>
	　　乘此最上乘具大智菩萨</p>
<p>
	　　<a>刹那</a>能遍知诸众生心行</p>
<p>
	　　身得妙相好庄严诸身分</p>
<p>
	　　语出悦美音一切闻皆喜</p>
<p>
	　　心意得清净具禅定神通</p>
<p>
	　　由乘最上乘获广大功德</p>
<p>
	　　此最上佛乘<a>三界</a>遍闻故</p>
<p>
	　　乃至一切佛圣佛眼不断</p>
<p>
	　　增长最上眼谓<a>法眼</a>炽然</p>
<p>
	　　超越三界众即诸阿<a>罗汉</a></p>
<p>
	　　此乘净微妙不堕秽土中</p>
<p>
	　　菩萨御此乘刹那见诸佛</p>
<p>
	　　十方界往已无疲亦无减</p>
<p>
	　　观此无比乘有如是神变</p>
<p>
	　　御佛乘大士遍行诸世间</p>
<p>
	　　超胜及比伦求之俱不得</p>
<p>
	　　世间一勇猛菩萨大威神</p>
<p>
	　　由乘最上乘能怖魔军众</p>
<p>
	　　获色力威势及得广大富</p>
<p>
	　　或帝释梵王轮王护世等</p>
<p>
	　　乃至天及人得是三界乐</p>
<p>
	　　由乘最上乘妙乐悉圆具</p>
<p>
	　　菩萨心无高而亦复无下</p>
<p>
	　　能施诸所爱施已不求报</p>
<p>
	　　以欢喜慈心亦施于头目</p>
<p>
	　　由乘最上乘回向菩提故</p>
<p>
	　　菩萨持净戒或具于梵行</p>
<p>
	　　禁戒净光明焕耀踰日月</p>
<p>
	　　色相及富盛悉无所希求</p>
<p>
	　　由乘最上乘为救度众生</p>
<p>
	　　菩萨闻恶言不忿亦不恚</p>
<p>
	　　正使碎其身亦护诸群品</p>
<p>
	　　此身即易得法王值极难</p>
<p>
	　　由乘最上乘得此忍清净</p>
<p>
	　　菩萨于无边百千劫已来</p>
<p>
	　　循环恶趣中<a>流转</a><a>生死</a>界</p>
<p>
	　　发大精进力为救度众生</p>
<p>
	　　由乘最上乘精进力成就</p>
<p>
	　　菩萨得寂静柔软胜妙乐</p>
<p>
	　　知定功德法慈眼视众生</p>
<p>
	　　是中无少分味着禅定乐</p>
<p>
	　　唯思念希求得见于诸佛</p>
<p>
	　　菩萨知诸法因缘所生空</p>
<p>
	　　我法及众生彼皆无所得</p>
<p>
	　　诸见善清净胜慧调伏心</p>
<p>
	　　由乘最上乘此妙慧清净</p>
<p>
	　　所有四圣谛四无量四定</p>
<p>
	　　及五种智通四无碍解等</p>
<p>
	　　于四摄法中法施为最上</p>
<p>
	　　如是功德门皆从佛乘出</p>
<p>
	　　所有十力等无边诸<a>佛法</a></p>
<p>
	　　佛人中师子<a>说法</a>若其吼</p>
<p>
	　　眉间及口中无见顶放光</p>
<p>
	　　由乘最上乘菩萨不难得</p>
<p>
	　　诸佛有三种最胜大神通</p>
<p>
	　　调伏于世间照明诸心意</p>
<p>
	　　诸佛所说法其果利不虚</p>
<p>
	　　由乘最上乘疾速皆获得</p>
<p>
	　　佛语义相应无染无过失</p>
<p>
	　　紧那罗梵音软美复悦意</p>
<p>
	　　普摄诸世间众生言音等</p>
<p>
	　　闻佛妙音声一切皆欢喜</p>
<p>
	　　菩萨非久获如是佛言音</p>
<p>
	　　等空佛刹中一切皆表示</p>
<p>
	　　普遍悉能闻法义相应语</p>
<p>
	　　众生闻皆乐烦恼悉蠲除</p>
<p>
	　　假使以神力能至虚空边</p>
<p>
	　　十方海水中亦能知其量</p>
<p>
	　　无边众生行刹那心尚知</p>
<p>
	　　唯佛最上乘功德说无尽</p>
<p>
	　　尔时世尊复告海意菩萨摩诃萨言。海意。是故当知。若有菩萨欲于如是广大正法。密作护持令法久住。自心洁白已。于他众生及补特伽罗。所有一切上中下根能遍知者。应当受持如是句义。所谓门句。印句。及金刚句。得受持已。如义解了。以慧相应。最胜方便如理伺察。海意。何者名为门句。所谓诸施设门。表示一切法分别义。阿字门。表示一切法无生义。波字门。表示一切法胜义谛。那字门。表示一切法了知名色义捺字门。表示一切法调伏寂静义。娑字门。表示一切法出过诸着义。多字门。表示一切法随住真如义。迦字门。表示一切法了达业报义。又娑字门。表示一切法平等无差别义。摩字门。表示一切法大悲义。誐字门。表示一切法最极甚深难彻源底义。惹字门。表示一切法超越老死义。驮字门。表示一切法法界无分别义。设字门。表示一切法<a>圆满</a>奢摩他义。佉字门。表示一切法虚空焕明义。叉字门。表示一切法普尽无生义。倪野字门。表示一切法智无著义。他字门。表示一切法善解处非处义。塞迦字门。表示一切法了知诸蕴义。姹字门。表示一切法毕竟无边际义。身寂静门。表示一切法无贪染义。心寂静门。表示一切法调伏嗔痴义。止息门。表示一切法归趣无著义。深固门。表示一切法出离三际义。住实性门。表示一切法住法界义。无取门。表示一切法解脱相义。无执着门。表示一切法离诤论义。无杂染门。表示一切法清净相义。法自性门。表示一切法本来明净义。妙光明门。表示一切法焕明义。观想门。表示一切法离散义。无摄藏门。表示一切法不和合义。菩提门。表示一切法平等一味义。<a>涅槃</a>门。表示一切法离诸烦恼义。海意。如是等门句。能受持者。得自心洁白已。于他众生及补特伽罗上中下根。悉能了知</p>
<p>
	　　复次海意。何名印句。所谓一切法解脱印所印。法本无二。二清净故。一切法二边无边印所印。断常清净故。一切法尽离贪印所印。尽门尽际中无尽无边际故。一切法无高无下印所印。平等性实际清净故。一切法如虚空印所印。出过五眼道故。一切法住虚空印所印。法界即虚空界故。一切法无分别印所印。法界涉入故。一切法法界印所印。法无分别相故。一切法真如印所印。前后际如实故。一切法实际印所印。本来清净故。一切法空印所印。有为同等故。一切法无相印所印。远离差别诸所缘故。一切法无愿印所印。离诸所求故。一切法无常印所印。自性无性无相故。一切法苦印所印。<a>五蕴</a>善积集相故。一切法<a>无我</a>印所印。自性无我故。一切法寂静印所印。毕竟无动故。一切法诚谛印所印。普遍摄入胜义谛故。一切法无动印所印。种子无住故。一切法不坏印所印。毕竟决定故。一切法如如印所印。前后际不断故。一切法三世平等印所印。于一切处同一味故。一切法无生印所印。自性无所有故。一切法无灭印所印。自性无生故。一切法不相待印所印。离增上慢故。一切法无戏论印所印。一切寻伺无积集故。一切法明了无相印所印。无诸色相所表示故。一切法无染印所印。依止断故。一切法无成办印所印。对治不可得故。一切法非业报印所印。一切无造作故。一切法无为印所印。悉离生灭诸分位故。一切法平等性印所印。诸法等虚空悉无差别故。海意。此等名为印句。是诸印句。乃是过去未来现在诸佛世尊菩提之印。如是印句。所有八万四千法蕴于中出生。如是印句。普摄诸佛及诸菩萨最上智印。速疾证得无生法忍。海意。如是等印句。所有不种善根诸众生等而不得闻。又此法门善能降伏一切魔业。海意。所有无尽总持宝箧。而能藏摄彼一切法。是法皆从印句中出。又复八万四千三摩地门。及遍入八万四千众生心行。及千波罗蜜门。悉从如是印句中出。而此印句亦复随入彼彼法门</p>
		

	
	

		</div></div><hr><script charset='utf-8' src='../../js/footer.js'></script></body></html>