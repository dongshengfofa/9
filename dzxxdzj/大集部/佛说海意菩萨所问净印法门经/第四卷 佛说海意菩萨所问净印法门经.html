<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 佛说海意菩萨所问净印法门经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 佛说海意菩萨所问净印法门经</center></div><div class='fo'><center>经文出处:来自无量光明网</center><br/><br>
			<p>
	　　<strong>第四卷 佛说海意<a>菩萨</a>所问净印法门经</strong></p>
<p>
	　　西天译经<a>三藏</a>朝散大夫试鸿胪卿传梵大师赐紫<a>沙门</a>臣法护等奉诏译</p>
<p>
	　　尔时<a>世尊</a>。重说颂曰</p>
<p>
	　　菩萨若闻菩提心乃能贯穿一切法</p>
<p>
	　　即此所有贯穿智于诸法中无所著</p>
<p>
	　　虽复了知甚深法菩萨于中不生怖</p>
<p>
	　　而亦不起恐怯心彼能获得最胜道</p>
<p>
	　　诸法若因若所缘如实觉了缘生法</p>
<p>
	　　有慧随顺诸法生而实不执于边见</p>
<p>
	　　诸法若断若常中智者不生于着碍</p>
<p>
	　　觉了中际亦复然是故实际不思议</p>
<p>
	　　若法自性本<a>无我</a>是中我亦无自性</p>
<p>
	　　诸法无性亦复然本来不生皆空寂</p>
<p>
	　　诸法无生亦无起空无所取常清净</p>
<p>
	　　远离戏论无相门一切皆与<a>虚空</a>等</p>
<p>
	　　<a>无心</a>亦复无求愿远离一切诸欲贪</p>
<p>
	　　现观诸色自性中其犹聚沫知无实</p>
<p>
	　　受如浮泡暂起灭想如阳焰妄相生</p>
<p>
	　　行如<a>芭蕉</a>中不坚识如幻法非久固</p>
<p>
	　　所有四界性无动与彼虚空界同等</p>
<p>
	　　内外诸入亦复然境互相生而冥默</p>
<p>
	　　应知心法不在内亦非于外有所得</p>
<p>
	　　意法无我亦复然是中诸识皆无住</p>
<p>
	　　彼一切法无作意而亦远离于我相</p>
<p>
	　　于一切法平等中如实觉了于正性</p>
<p>
	　　法本一味无异性一道一乘皆同等</p>
<p>
	　　道智如实若了知此义显示于胜义</p>
<p>
	　　智者于义能悟入观声非声能觉了</p>
<p>
	　　<a>世间</a>所有一切声前际后际二俱断</p>
<p>
	　　若文若义虽善解于中了知无二法</p>
<p>
	　　解此不可说义门即能现证真实性</p>
<p>
	　　诸法不生是苦智诸法平等是集智</p>
<p>
	　　诸法尽义是灭智诸法无为是道智</p>
<p>
	　　于彼身受心法中如理随观一一法</p>
<p>
	　　无念复无作意行此说是为四念处</p>
<p>
	　　若观法界非界性平等正尽而平等</p>
<p>
	　　无断之断<a>正法</a>门此说是为四正断</p>
<p>
	　　于心若得大<a>自在</a>此说是为四神足</p>
<p>
	　　超越一切有着心此即是名为信根</p>
<p>
	　　若于一切法寂静此说名为精进根</p>
<p>
	　　无念之念正法门此说是名为念根</p>
<p>
	　　若了诸法无作意此说是名为定根</p>
<p>
	　　超越诸法戏论门此说是名为慧根</p>
<p>
	　　若法不起于他信即能获得真实智</p>
<p>
	　　于心亦无所觉知此名信力精进力</p>
<p>
	　　若了无生无灭智此即是名为念力</p>
<p>
	　　寂定于心无所行此即<a>定力</a>得成就</p>
<p>
	　　非有非离于分别此即是名为慧力</p>
<p>
	　　诸法义中实觉知此说是为七觉分</p>
<p>
	　　于法平等无差别此说是名为<a>正见</a></p>
<p>
	　　无二法中如实观无生是观诸正道</p>
<p>
	　　无生是为无常义无起是名为苦义</p>
<p>
	　　无行是名无我义止息句是寂静义</p>
<p>
	　　调伏心即是布施寂静心即是持戒</p>
<p>
	　　尽法随向是忍门正慧伺察名精进</p>
<p>
	　　毕竟寂止是<a>禅定</a>如实了知是为慧</p>
<p>
	　　众生本来清净心了知此说名为慈</p>
<p>
	　　与虚空等名为悲清净适悦是为喜</p>
<p>
	　　一切所缘无住心此说是名为舍行</p>
<p>
	　　若复三轮得清净即能了知一切法</p>
<p>
	　　如是贯穿诸法门而复永断诸见执</p>
<p>
	　　此中所有定及慧即此二法能贯穿</p>
<p>
	　　遍入无量境界门此说是名正法智</p>
<p>
	　　尔时世尊。复告海意菩萨摩诃萨言。海意。若菩萨得如是净遍净已。于一切众生所起无虚假意。若为众生之所摧压。不生逼恼及诸障碍。得善觉了智。得决定慧。而彼菩萨。即能于此自说净印三摩地根本。无住中住。云何是为安住三摩地根本。谓于一切众生无障碍故。起大悲故。若得一切众生常所恭敬。心亦不高。若不恭敬。心亦不下。由是之故。即法无所起。亦不生慢心。是故乃能随住诸法。不住痴法。能生法智。普遍皆得。智为先导身业具足。智为先导语业具足。智为先导意业具足。若身语意诸所作业。一切皆以智为先导。菩萨即能随智而转。云何是菩萨智为先导身业具足。谓若众生应见色身而可化度及调伏者。菩萨即当现威仪相。令彼众生心得调伏。菩萨虽复如是现相。然无发悟。亦无分别。若或菩萨身起过失。爱着于身。身起异相。身行屈曲。身有动乱身生计度。若如是者。而彼菩萨诸有过失集现其前。如断多罗树心。而于诸法后不复生。又若菩萨身得清净。一切胜相庄严其身。手足柔輭殊妙可爱。成福生身。诸根无劣身分<a>圆满</a>。菩萨虽具如是庄严之身。然于色相亦不骄恃。身虽严好而不生于和合之想。菩萨若见一切众生种种色相有缺坏者。菩萨尔时不起慢心。为求法故谦下恭敬。所以者何。若自身法性与一切众生身之法性。皆悉平等依止于智。菩萨于身及身法性。悉了知已。即得法身。不受分叚身。何名法身。谓以<a>禅悦</a>而为饮食。非分叚食。菩萨为欲顺世间故。愍众生故。示现受彼世间之食。不为身支治瘦劣故。菩萨但于法身。以其法命而为资养。非假世间叚食所资。何名法命。谓所资养。不从因缘所造作故。不越圣行。何名圣行。所谓无贪无嗔无痴。离诸烦恼。随所施设密护于戒。是名圣行。菩萨由此智为先导。身业具足。故获诸智通。神力成就。以无发悟心。于一切佛刹中普为现身。随诸佛刹一一众生。应见菩萨色相光明庄严身者。菩萨即住无所发悟无分别中。具足光明庄严身相。于其身中放大光明。是光普照无量无数诸佛刹土。一切<a>地狱</a>恶趣众生。蒙光照触悉得快乐。由快乐故乐触现前。得乐触故。一切众生烦恼烧然。皆悉止息。咸得清凉身心调畅。彼诸众生得调畅故善作佛事。海意。如是等法。名为菩萨智为先导身业具足</p>
<p>
	　　复次海意。何名菩萨智为先导语业具足。谓若菩萨凡出语言。而常远离语中一切粗恶过失。海意。何名语中粗恶过失。所谓菩萨常当远离六十四种语之过失。何等六十四。一者菩萨无粗涩语。二者无浊乱语。三者无坏器声语。四者无衰弱声语。五者无极高声语。六者无极下声语。七者无猛恶声语。八者无坚硬语。九者无謇吃语。十者无逼恼语。十一者无离散语。十二者无烧然语。十三者无迷惑语。十四者无怨恨语。十五者无密切语。十六者无染着语。十七者无呻吟语。十八者无童稚语。十九者无震吼声语。二十者无炽盛语。二十一者无掁触语。二十二者无不知时语。二十三者无贪随卑语。二十四者无嗔障碍语。二十五者无痴狂乱语。二十六者无惊怖语。二十七者无慢执语。二十八者无作破坏语。二十九者无谄曲语。三十者无高慢语。三十一者无离慢卑下语。三十二者无随爱覆藏语。三十三者无非爱讦露语。三十四者无不实说语。三十五者无缺失语。三十六者无虚妄语。三十七者无斗乱语。三十八者无两舌语。三十九者无恶口语。四十者无绮语。四十一者无破朋友语。四十二者无极利语。四十三者无极柔软语。四十四者无凡俗语。四十五者无不藏护语。四十六者无繁多语。四十七者无嗔害语。四十八者无斗诤语。四十九者无贱劣语。五十者无动乱语。五十一者无轻浮语。五十二者无面讥语。五十三者无戏剧语。五十四者无歌音语。五十五者无非法语。五十六者无离间语。五十七者无自赞语。五十八者无毁他语。五十九者无侮玩语。六十者无激动语。六十一者无违背<a>佛法</a>僧语。六十二者无毁谤贤圣语。六十三者无非理作证语。六十四者无一切粗恶过失等语。海意。如是六十四种语中过失。菩萨凡所发言皆悉远离。即得语业清净。凡所发言皆说无间断语。说如实语。说正真语。说诚谛分位语。说随谛转语。随入一切众生语言。知一切众生意乐。令诸众生皆生<a>欢喜</a>。照明一切众生根性。息诸烦恼。住佛威神。任持正法。所发语言。分明显了。美妙可爱离诸过失。皆由福行之所成故。不生于贪摄功德语。不生于嗔深无源底。不生于痴。十方世界施设语言。非无义利。随往一切处。皆无作相。海意。此为菩萨智为先导语业具足</p>
<p>
	　　复次海意。何名菩萨智为先导意业具足。所谓菩萨<a>刹那</a>于一心中。遍入一切众生心行。皆悉明了。住三摩呬多中。现诸威仪事。然亦不起彼三摩地。一切魔众。悉不能知菩萨心业。遍入一切声闻缘觉之心。彼亦不知。而是菩萨。终不生心自害害他。亦不俱害。非心意所表。无少法中而生障碍。于一切法中。起智了知。由彼心意无表了故。即无所了知。不受而受。未具佛法。亦不灭受而为取证。海意。此名菩萨智为先导意业具足。海意。如是等法。是为菩萨安住自说净印三摩地根本。此根本者。谓即菩萨身语意业。皆以智为先导。由其三业智先导故。即能获得自说净印三摩地法。海意当知。有十种法。此三摩地名为自说。何等为十。一者初发起行。名为自说深心清净故。二者菩萨之行。名为自说<a>六波罗蜜</a>多清净故。三者显示洁白之行。名为自说一切善法清净故。四者相好圆满之行。名为自说无碍福行清净故。五者得辩才行。名为自说随闻法行善令他得清净故。六者念定不散乱智。名为自说远离一切粗重盖障。现起烦恼清净故。七者菩提分法智。名为自说不放逸清净故。八者表示奢摩他毗钵舍那智。名为自说心<a>意识</a>清净故。九者十地次第之智。名为自说。一切对治建立法中。超越障碍悉清净故。十者大菩提场庄严之智。名为自说断一切不善法。集一切善法清净故。海意。具是十种法故。此三摩地名为自说。海意当知。复有二十种法。此三摩地名为净印。何等二十。一者内净名为净印。我清净故。二者外净名为净印。我所清净故。三者身净名为净印。一切见中悉清净故。四者一切法无我清净。名为净印。本来清净故。五者于一切法平等觉了清净。名为净印。一味清净故。六者空无相无愿清净。名为净印。一切<a>解脱</a>清净故。七者虚空清净。名为净印。毕竟清净故。八者众生界法界清净。名为净印。离诸所作故。九者现所见清净。名为净印。自智通清净故。十者日轮光明清净。名为净印。常照曜清净故。十一者三世无碍知见清净。名为净故。离诸障碍清净故。十二者表了门清净。名为净印。识智无住清净故十三者无为清净。名为净印。有为自性清净故。十四者了知缘生清净。名为净印。善观缘法故。十五者随证力无所畏佛法清净。名为净印。无能敌实智清净故。十六者了知佛<a>法相</a>清净。名为净印。先业清净故。十七者大慈大悲清净。名为净印。不舍众生清净故。十八者降伏诸魔外道清净。名为净印。一切所行清净故。十九者破一切烦恼种习清净。名为净印。诸法自性清净故。二十者于一刹那心中。普尽一切佛法之门。随知清净名为净印。积集圆满清净故。海意。具足二十种法故。此三摩地名为净印。海意当知。菩萨当坐菩提场时。乃能获得是三摩地。得是三摩地后。当获八种不共大<a>神通</a>相。何等为八。一者忽然此三千<a>大千世界</a>。悉变金刚所成之地。二者一切树林花果枝叶。皆悉开敷俱向菩提树。低垂曲折作恭敬相。三者一切众生于刹那间。不为一切烦恼之所恼害。四者一切地狱恶趣众生。悉见菩萨坐菩提场。见已皆获快乐具足。五者一切世界。空中悉现金色光明广大照曜。六者大地皆悉震动。然于其中亦无少分众生而生娆害。七者所有十方现住<a>说法</a><a>教化</a>诸佛世尊。以<a>无畏</a>法施其安慰。作如是言。汝善男子。最胜最胜。是大导师。八者于一刹那心中。一切佛法集现其前。海意。而是菩萨得彼净印三摩地已。后获如是八种不共大神通相。而能出生无量功德之事。一切悉同此三摩地神通威力</p>
		

	
	

		</div></div><hr><script charset='utf-8' src='../../js/footer.js'></script></body></html>