<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 僧伽吒经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 僧伽吒经</center></div><div class='fo'><center>经文出处:来自无量光明网</center><br/><br>
			<p>
	　　<strong>第四卷 <a>僧伽吒经</a></strong></p>
<p>
	　　元魏优禅尼国王子月婆首那译</p>
<p>
	　　尔时药上菩提萨埵摩诃萨埵白佛言。<a>世尊</a>。以何方便。令诸众生悉闻<a>正法</a>。佛告药上菩提萨埵摩诃萨埵言。善男子。有诸众生我说生苦。而不听受老苦病苦。忧悲之苦。怨憎会苦。爱别离苦。死灭之苦。药上是名一切苦。时少众生闻此法已。合掌<a>礼佛</a>白佛言。世尊。我等亦有死耶。佛告年少等。汝一切众生亦归于死。彼少众生白佛言。世尊。云何死至。佛言善男子。临死之时灭行识风起。识转风起。识相应风起。善男子。是三种风。临死之时动于行识。彼少众生白佛言。世尊。何等三法。临死之时恼于身识。佛言。善男子。一者刀恼。二者针恼。三者杖恼。是三种风恼切其身。彼少众生白佛言。世尊。何者是身。佛言善男子。身名火聚。身名烧然。身名愚痴。身名崩坏。身名刺聚。身名丘冢。身名水泡。身名重担。身名生恼。身名老病苦恼。身名为死爱别离怨憎会。是名为身。彼诸年少复白佛言。世尊。如此之身云何名死。云何名生。佛言善男子。识灭名死。福德因缘识起名生。善男子。名为身者有无量亿筋脉相缠。身有八万四千毛孔。复有八万四千户虫。在中而住。彼诸虫等。亦有死灭。人将死时。诸虫怖畏。互相啖食。受诸苦痛。男女眷属。生大悲恼。迭相食啖。诸虫相食。唯有二虫。七日斗诤。过七日已。一虫命尽。一虫犹存。如彼虫斗临死不息。凡夫之人亦复如是。乃至临终诤论不息。不畏生苦。不畏老苦。不畏病苦。不畏死苦。如彼二虫至死不息。凡夫众生亦复如是。死至之时贤圣呵言。丈夫汝作不善。汝岂不见<a>世间</a>苦耶。不见生苦。不见病苦。不见老苦。不见死苦。答言。如是已见生苦病苦老苦死苦。汝若见如是苦。何不作诸善根。何故不为后世乐故修诸善法。丈夫我复问汝何不作善离于生苦老苦病苦及以死苦。云何不修<a>正念</a>之观。汝于阎浮提。岂可不闻犍椎声耶。不见众生行布施耶。不见众生于佛<a>福田</a>种善根子香华幡盖施佛之时汝不见耶。如来所有四众<a>弟子</a>。<a>比丘</a><a>比丘尼</a>。优婆塞优婆夷。于<a>佛法</a>中有此四众能救苦厄。贤圣呵言。不善丈夫造作如是不善之业。尔时法王说偈告曰</p>
<p>
	　　见如来出世闻击法鼓音</p>
<p>
	　　见演<a>说法</a>时寂灭至<a>涅槃</a></p>
<p>
	　　见于多众生作福者甚少</p>
<p>
	　　福能后世乐何故而不作</p>
<p>
	　　尔时彼人。以偈答法王言</p>
<p>
	　　我愚痴无智亲近恶知识</p>
<p>
	　　造作不善业由欲迷于心</p>
<p>
	　　我以多习欲今受苦痛报</p>
<p>
	　　多杀害众生破坏和合僧</p>
<p>
	　　破坏佛塔寺愚痴无智慧</p>
<p>
	　　口作不善语呵骂于父母</p>
<p>
	　　我以不觉知自多造众过</p>
<p>
	　　我见所生处在于大叫狱</p>
<p>
	　　于众合<a>地狱</a>受于大苦痛</p>
<p>
	　　复于阿鼻狱受无量剧苦</p>
<p>
	　　大莲华地狱受于无量苦</p>
<p>
	　　黑绳大地狱百千生受苦</p>
<p>
	　　于一切地狱遍受诸苦恼</p>
<p>
	　　无数百千劫受于大苦痛</p>
<p>
	　　行于黑暗狱不见其门户</p>
<p>
	　　复堕火镬中展转受众苦</p>
<p>
	　　复有一地狱名曰刀剑狱</p>
<p>
	　　百千亿刀剑行列在我前</p>
<p>
	　　以此割截身自业受苦恼</p>
<p>
	　　非工师所作业感自然生</p>
<p>
	　　大风吹令起割切遍其身</p>
<p>
	　　我应受如是地狱诸苦恼</p>
<p>
	　　一切诸众生见我受此苦</p>
<p>
	　　我所有财宝尽留在世间</p>
<p>
	　　男女及兄弟姊妹亲眷属</p>
<p>
	　　父母及知识奴婢作使人</p>
<p>
	　　牛羊诸畜生我意迷于此</p>
<p>
	　　贪着金银宝及精妙衣服</p>
<p>
	　　贪着造舍宅善工画舍师</p>
<p>
	　　众婇女娱乐箜篌箫笛音</p>
<p>
	　　以此痴心者香汤自澡浴</p>
<p>
	　　如是自娱乐顽痴无智身</p>
<p>
	　　种种而供养我亦无兄弟</p>
<p>
	　　虚妄心贪着今日受无量</p>
<p>
	　　苦痛不可尽世间胜上味</p>
<p>
	　　贪着而啖食香泽以涂发</p>
<p>
	　　宝珠以为鬘贪色自迷醉</p>
<p>
	　　今无救济者眼为恶业因</p>
<p>
	　　见已则生贪耳因诸音声</p>
<p>
	　　闻已则生贪臂贯以宝钏</p>
<p>
	　　指着金宝镮咽颈着宝璎</p>
<p>
	　　脚着于金钏作金宝罗网</p>
<p>
	　　交露覆其身身着种种宝</p>
<p>
	　　以此自庄严世间第一者</p>
<p>
	　　以为身庄严细软上妙触</p>
<p>
	　　增长于爱欲种种妙床榻</p>
<p>
	　　以自悦其身种种好妙香</p>
<p>
	　　以涂其自身栴檀龙脑香</p>
<p>
	　　以此自涂身麝香等诸香</p>
<p>
	　　用之自涂身瞻卜须摩那</p>
<p>
	　　以此涂其发第一精妙衣</p>
<p>
	　　白[叠*毛]自衣身若舍白象乘</p>
<p>
	　　复乘于马乘为王治国政</p>
<p>
	　　人众悉敬重宫中诸妃后</p>
<p>
	　　善学歌舞戏禽兽在旷野</p>
<p>
	　　无事猎残害作如是等恶</p>
<p>
	　　不知后世报贪啖他肉故</p>
<p>
	　　受如是苦报愚痴无智慧</p>
<p>
	　　不知当有死我以愚痴意</p>
<p>
	　　养育于身命今日至死门</p>
<p>
	　　无能救济者汝等诸亲族</p>
<p>
	　　何用视我为何不服胜衣</p>
<p>
	　　何故自忧哭何故不[打-丁+(梳-木)]发</p>
<p>
	　　而受于苦恼我命终不存</p>
<p>
	　　造恶增多故狐狼乌鹊等</p>
<p>
	　　食我此身肉长养此身体</p>
<p>
	　　为诸虫所食<a>生死</a>因此身</p>
<p>
	　　众生则有生应如是授药</p>
<p>
	　　令得离此难世医不能治</p>
<p>
	　　无人救济者今日授法药</p>
<p>
	　　令灭烦恼病种种养此身</p>
<p>
	　　会必归于死世间无上尊</p>
<p>
	　　救度诸众生寂灭诸佛子</p>
<p>
	　　亦能救众生施诸妙法药</p>
<p>
	　　令远离生死食肉长此身</p>
<p>
	　　不知诸苦报长养于此身</p>
<p>
	　　无有少利益此身顽痴聚</p>
<p>
	　　不知少恩分妻妾男女等</p>
<p>
	　　不知其恩力长养得成立</p>
<p>
	　　无能救济者绝望无有知</p>
<p>
	　　忧愁入死地众生生有苦</p>
<p>
	　　后则有死苦想行触受等</p>
<p>
	　　是则为中苦愚痴爱所缚</p>
<p>
	　　生在于诸有为爱欲所缚</p>
<p>
	　　乐着于境界众生无知故</p>
<p>
	　　唯有忧恼苦善法不识知</p>
<p>
	　　心但著名字不知于后世</p>
<p>
	　　犹如恶毒蛇无明转众生</p>
<p>
	　　远离于<a>解脱</a>不识解脱故</p>
<p>
	　　恶业所<a>流转</a>心有烦恼故</p>
<p>
	　　众生住生死烦恼烧众善</p>
<p>
	　　如火焚干木流转于五道</p>
<p>
	　　无有少乐受不知好妙乐</p>
<p>
	　　在于何处所清净佛国土</p>
<p>
	　　世尊转法轮如来净音声</p>
<p>
	　　说戒定智慧</p>
<p>
	　　尔时世尊。复告药上菩提萨埵摩诃萨埵言。如是如是。恶行众生命终之后。受诸苦恼无救济者。善果报者今说伽他</p>
<p>
	　　造恶不善业必入于地狱</p>
<p>
	　　吞啖热铁丸饮于沸融铜</p>
<p>
	　　雨火洒其身遍身体火烧</p>
<p>
	　　无处而不遍展转受苦恼</p>
<p>
	　　不知于净乐于法亦不知</p>
<p>
	　　愚痴作非法远离于乐果</p>
<p>
	　　信佛禁戒法修习于智慧</p>
<p>
	　　以净戒具足速疾成菩提</p>
<p>
	　　精进为第一生净佛国土</p>
<p>
	　　宣说善法要摄护诸众生</p>
<p>
	　　具足慈悲心<a>修行</a>净梵行</p>
<p>
	　　且解脱知见成如来善名</p>
<p>
	　　世间之父母菩提心第一</p>
<p>
	　　说此法门者第一善知识</p>
<p>
	　　听此法门者必作无上尊</p>
<p>
	　　具世尊十号寂灭心相应</p>
<p>
	　　尔时药上菩提萨埵摩诃萨埵白佛言。世尊。何因缘故大地震动。尔时世尊。告药上菩提萨埵言。汝观何故大地震动。尔时药上观四方时。见下方界有二十亿众生从地踊出。见上方界二万五千亿众生同时而生。时诸年少见是事已。白佛言。世尊。今出生者是何等人。佛言。汝等见此大众不耶。白佛言世尊。唯然已见。佛言。此众生出为汝徒伴。问言世尊。此诸众生亦有死不。佛告年少。一切众生悉皆有死此亦不免。时诸年少。合掌向佛顶礼佛足。而白佛言。世尊。我等更不能忍流<a>转生</a>死。佛告年少。汝等能起大精进不。年少白佛言。世尊。我等面见如来。耳闻如来说<a>甘露</a>法。见菩提萨埵现大神力。见<a>佛弟子</a>诸声闻众集会。于此世尊愿修精进。不能忍受生死流转。尔时药上菩提萨埵。及五百眷属。以<a>神通</a>力踊身<a>虚空</a>。身出师子猛虎白象现大神通。于高山顶结加趺坐。满二万由旬。化作十千亿日月。时诸年少白佛言。世尊。何故世间有此光明。尔时世尊告诸年少。善男子。汝等见此日月不耶。时诸年少。白佛言世尊。唯然已见。佛告年少。此是菩提萨埵自身光明。现作日月示于众生。为之说法安乐利益一切<a>天人</a>。人中修行得此神通。时诸年少白佛言。世尊。愿说如此光明因缘。尔时世尊。告药上菩提萨埵摩诃萨埵言。善男子。汝见此三千<a>大千世界</a>六种震动不。时药上菩提萨埵白佛言。世尊。唯然已见。我有少疑欲问如来愿佛听许。佛告药上菩提萨埵言。善男子。随汝意问。当为汝说令汝<a>欢喜</a>。过去未来现在三世之事当为汝说。药上白佛言。世尊。我见如来有八万四千天子围绕恭敬。复有八万四千<a>菩萨</a>亦围绕恭敬。又见万二千亿诸龙围绕恭敬。复有万八千亿天神等围绕恭敬。复有二万五千亿诸饿鬼围绕世尊。何因缘故有此众集尔时世尊。告药上菩提萨埵摩诃萨埵言。善男子。在此众集为欲听法。药上此诸众生今当背生死。今日当得住于十地。住十地已得离烦恼得寂灭佛法。药上菩提萨埵白佛言。世尊。此诸众生杂业所生。如来云何净此众生。佛告药上菩提萨埵言。善男子。汝今谛听当为汝说。药上。此诸众生愚痴无智。不知解脱在于何处。多有年少诸众生等。今日当得法陀罗尼。得知一切法。得于十地。至十地已能作佛事。能转法轮雨于法雨。绍无上佛法安乐众生。天龙阿修罗健闼婆饿鬼等。闻法欢喜皆住十地。击大法鼓。吹大法螺。此年少等勤修行故得此十地。今所得法如十方佛</p>
<p>
	　　尔时五千年少众生。从座而起白佛言。世尊。此身为重担大可怖畏。不知道以非道。我等犹如盲冥之人。愿佛怜愍。我等劝请世尊。愿佛说法。我等生无智慧。不知法药。愿世尊为我等说法。令得远离生死之苦。所生之处愿见佛身。尔时药上菩提萨埵摩诃萨埵。语诸年少众生言。汝等食已然后为汝演说正法。时诸年少语药上言。我不识汝汝为是谁。色相寂灭离三恶道怖。如汝身相离诸恶法。见汝掌中七宝庄严。身服宝璎以功德聚。我不知汝是何等人。我等不须食。亦不须饮。以食入身甚可憎恶。变成屎尿。作血肉筋皮。是故我等不须食饮。不须一切细软衣服。不须臂印金钏。真珠璎珞庄严身具皆所不欲以无常故。我等亦不顾惜身命。为离恶道。我等求于法施。为安乐天人。为求善知识。不求转轮圣王。以转轮王虽主四方不免磨灭。男女妻子不能随从。所有七宝亦不逐去。无量人众亦不随去。于四天下无复<a>自在</a>。一身为王多见无常。作恶业故堕叫唤地狱。七宝自在游四天下竟何所在。仁者且听我等所说速至佛所。佛观一切愍之如子。我等无父无母。无兄弟亲族。一切皆无。佛为我父。如来是母。佛如日月示人善道。于生死中能救众生令不复生。诸烦恼河甚可怖畏。众生在中烦恼漂溺。如来救之令不复入。世尊怜愍为说正法。示人无上菩提之处。我等不贪饮食。不欲世间富贵。不愿生天。不畏堕恶道。得人身已愿见世尊。众生短寿流转无常。以恶业故贪着五欲不觉死至。知死必至亦不怖畏。不念生灭。不知细法。不修细业。不知寂灭界。无明覆心。生已归死。死已复生。心亦不生厌离之想。长夜受苦鞭挞挝打不生厌离。但起劫夺受狱缚苦五缚所系。本恶业故命识欲灭悲泣而言。谁救济我。一切悉与金银杂宝。身为奴仆一切作使我悉能为。王位自在我悉不欲。不须财物但求活命。如是仁者我等不须饮食。诸王自在食则上味会归于死。天食甘露亦归磨灭。种种百味王所贪着求实则无。饮食等味我等不须。我等求闻正法。令得离苦。愿离爱缚诸结烦恼。归依世尊愿离诸缚。我等敬礼大仙世尊。为诸众生未知仁者名字何等。愿自说之。药上菩提萨埵言世界广博众生名字宁可尽知。诸年少言。我等愿知仁者名字。甚深名字愿为宣说。药上答言。我名药上。治众生病。药中最上。我今为汝等说。令离诸病灭除一切世界病苦。世间贪为大病。能除灭之。嗔为大病。无智众生流转地狱畜生饿鬼。痴为大病。众生受苦皆能灭除。诸年少言。闻此妙法离诸苦难。凡夫无智受诸苦恼。闻此净法离诸恶业离恶业故无恶道畏。速见如来救一切病。医王施药疗治众苦。仁者速去礼敬如来。以我等语向世尊说。世尊能除我等之病灭烦恼火。欲火烧身不能灭除。我等极苦愿佛怜愍。身为重担甚可怖畏。三毒所压不可得胜。去来常担不能远离。不知死至。不生惊怖。不知解脱道。亦不知示解脱者。以愚痴意自谓不死。见父母死犹不生怖。诸业烦恼浊乱其心受诸苦恼。云何而食。我等无明覆心有如是苦。大怖重担想行及受。痴爱无智流转诸有。世间妄生不识解脱。世人愚痴浴以香汤。衣以上服。食以上味。耳听乐音种种自娱。种种好色乐欲观之。一切好味舌求贪食。细软之触身欲着之。二身和合痴心谓乐。此身顽痴何处有乐。着好履屣衣服饮食无如之何。临终困至无有能救自不能救。衣服之具岂能救济。生在世间驰诸象马。常作恶业不求解脱。自作教人不知后报。我等前死有生。今生有死忧悲苦恼。我具见父母兄弟姊妹妻子。丧亡悲哀忧愁苦恼皆悉见之。诸行皆空。智者云何而生乐着。不求寂灭法。不求离生死法。以贪覆心。生在世时不行布施。一切过中无过贪心。着于世法多作有行。不知修习<a>禅定</a>解脱之道。不知发大誓愿成无上道。佛是父母。佛是示解脱道者。能雨利益众生愚痴众生不知<a>护法</a>。发心愿求无上菩提。名为护法。一切行空财物亦空。若观我空不复受生。愿仁者怜愍。以我等语具向佛说。为诸菩提萨埵故。诸菩萨法不应<a>懈怠</a>。勤修精进舍恶行善。仁者为我往至佛所。礼敬如来作如是言。世尊。知一切法悉无有疑。恶魔眷属佛已调伏。如来已能然大法炬令众得乐。如是之法能成佛者我等未闻。仁者速往佛所。为我等故。我等不见如来。犹未得度三十二相八十种好。见此身已然后得度。尔时药上菩提萨埵。语诸年少。汝观上方有何等相。诸人闻已观上方。见五百化佛。又见三千大台七宝严饰。七宝罗网以覆其上。如莲华叶出种种香。时诸众生问药上言。此诸华座是何等相。药上答言。此是汝座速至佛所礼敬如来。诸年少言。我等不知所行之路。不见如来。知诣何方。礼敬如来。药上告言。汝但礼敬如来世尊。如虚空尘无有住处。如来亦如是。如来安住处如须弥山。如来等须弥山。如大海水。三千世界微尘数等十方菩萨。欲求佛住不知所在。十方诸菩提萨埵但遥礼敬。诸年少言。愿仁慈恩满我所愿。心欲见佛亲近礼敬。药上告言。如来不求香华。为众生作因令离生死。恶魔眷属不共诤论。归依佛者不入死门。速得法陀罗尼。发净心愿即得见佛。尔时世尊。以加陵频伽音熙然微笑。从其面门放八万四千光明。遍照三千大千世界。下至十八地狱。上至阿迦尼吒天。其光杂色青黄赤白颇梨等色。如是等光从面门出。遍照三千大千世界。遇斯光者一切众生皆得安乐。照世界已还至佛所。绕佛七匝从佛顶入。尔时药上菩提萨埵。从座而起合掌向佛白言。世尊。我欲少问。若佛听者乃敢发言。尔时世尊告药上言。善男子。随汝所问。如来为汝分别解说令汝欢喜。药上白佛言。世尊。此三万亿年少。欲听如来微妙深法。愿为说之。佛告药上。善男子。若闻如来深妙法者。当觉诸法得具足一切功德。日即得住于十地。能击大法鼓。建大法幢。药上汝见如是大台不耶。药上言世尊。唯然已见</p>
<p>
	　　佛告药上。此诸年少。今日得坐此台。证一切法。满足一切善根之法。今日当得击大法鼓。无量天人。得闻法已悉得利益。无量地狱众生。得闻法已得背恶道。说此语时。众中九千亿老众生。得须陀洹果。药上。闻此法者。得离一切苦具一切善法。药上。一切皆能成就佛身。药上。汝观四方诸大菩提萨埵。尔时药上即观四方。见东方界五十亿恒伽河沙菩提萨埵而来向此。见南方界六十亿恒伽河沙菩提萨埵而来向此。见西方界七十亿恒伽沙菩提萨埵而来向此。见北方界八十亿恒伽沙菩提萨埵而来向此。见下方界九十亿恒伽沙菩提萨埵而来向此。见上方界百亿恒伽沙菩提萨埵而来向此。到已皆于佛前在一面住。药上白佛言。世尊。于虚空中见黑色黄色是何等相。佛告药上。汝不知耶。药上白佛。唯佛如来能一切知。佛告药上。此是恶魔及诸眷属欲来至此。药上汝欲见不。药上白佛言。世尊。我欲见之。佛令药上即见恶魔。药上见已白佛言。世尊。何因缘故恶魔至此。佛告药上。魔欲乱此法座。药上白佛言。世尊。此诸菩提萨埵。为观诸年少受位故来。药上。汝见此诸菩提萨埵。种种形色种种相貌种种力不。药上白佛言。世尊。唯然。我见百千亿恒伽沙菩提萨埵。自在神通而来至此。尔时世尊说此法已。一切勇菩萨。药上菩萨。一切老少众生。一切天人世间。阿修罗揵闼婆。闻佛所说皆大欢喜</p>
		

	
	

		</div></div><hr><script charset='utf-8' src='../../js/footer.js'></script></body></html>