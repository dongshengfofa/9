<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 佛说大集会正法经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 佛说大集会正法经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 佛说大集会<a>正法</a>经</strong></p>
<p>
	　　西天译经<a>三藏</a>朝奉大夫试鸿胪卿传法大师臣施护奉诏译</p>
<p>
	　　尔时<a>世尊</a>。化诸尼乾陀众已。即以方便善巧善<a>说法</a>。心住三摩呬多。舒金色臂经七昼夜。乃至普勇<a>菩萨</a>游十方世界。广作佛事已来还此土。是时普勇菩萨。从彼莲华上佛刹。譬如力士屈伸臂顷。到于佛前<a>礼佛</a>足已。右绕三匝住立一面。是时世尊。出三摩呬多已。普勇菩萨前白佛言。世尊。我承佛旨往彼十方世界。以自<a>神通</a>力。过九十九千俱胝佛刹。以佛神通力。又过百千俱胝佛刹。乃至最后。到下方莲华上世界。其中过八千俱胝佛刹。见彼诸佛现大神通。又过九十二千俱胝佛刹。见诸如来现为众生说深妙法。又过八十千俱胝佛刹。于一时中见八十千俱胝如来应供正等正觉出现于世。我时于彼一一佛前恭敬供养。又过三十九俱胝佛刹。见三十九千俱胝菩萨摩诃萨同时出现。皆证阿耨多罗三藐三菩提。我即于彼初成道者。如是等如来应供正等正觉所。一一恭敬<a>礼拜</a>供养已。即复以自神通力隐身不现。又过六十俱胝佛刹。见诸如来一一恭敬。又过百俱胝佛刹。见彼诸佛入般<a>涅槃</a>。我时还复。一一于彼恭敬供养。从是复过九十五佛刹。知彼如来皆久灭度。所有正法将欲灭坏。我于是时窃自思惟。此佛正法将欲灭坏深为大苦。作是念已生大悲愍。是时复有欲<a>色界</a><a>天人</a>龙神夜叉等皆大忧恼。又见其中有一佛刹。彼佛正法久已灭尽。劫火炽然从四面起。乃至大地须弥山王。大海江河一切树木。皆悉已焚无所依止。唯一空界荡然无际。过是刹已即到下方。于一世界见百千俱胝如来。各坐宝莲华座。又见四方亦复如是。彼等诸佛。各各现为一切众生说法化度。世尊。我既到彼佛刹已即作是念。今此佛刹名字何等。彼有一佛而告我言。善男子。今此佛刹名莲华上。我时即问化主世尊其名若何。彼佛答言。名莲<a>华藏</a>如来应供正等正觉。我于尔时善皆作礼。一心恭敬作是白言。我今见此百千俱胝那庾多佛。一一皆处宝莲华座。而复不知何者即名莲华藏佛。唯愿示我化主世尊。时彼莲华藏如来于多佛中发是告言。善男子。莲华藏佛即我身是。作是言已。彼诸佛等而各忽然。隐如来身现菩萨相。我当是时唯见化主莲华藏如来。一佛世尊居大众中。相好威神无能胜者。即以头面作礼恭敬。是时彼佛指莲华座而谓我言。善男子。可就此座。我于尔时既就座已即见彼佛。于其左右。复有无量宝莲华座。殊妙庄严甚为希有。忽作是念。如是等座云何皆空无能登者。乃问彼佛。而答我言。善男子。如此等座。皆是不可思议。上妙功德之所建立。非少善根所能成就。若人于<a>佛法</a>分。有未入者。尚不能见。况复能登。我时又问世尊。当种何善根于此等座而乃得升。彼佛答言。善男子。若有人能于此大集会正法暂听受者。以是善根得升此座。何况更能书写读诵常所修习。善男子。汝于过去无量劫来。已能受持如是大集会正法。若不以是善根力故。我此佛刹亦未能到。况复得见此座而欲升耶。彼佛作是言已。我即白言。如是如是。世尊。我复又问彼佛。此大集会正法。有几所功德而能生诸善法</p>
<p>
	　　尔时彼莲华藏如来。亦放希有净妙光明。普照佛会已而谓我言。善男子。汝大菩萨得大势力智慧无碍。能于一切诸佛刹土。为诸众生称扬佛事。汝先已曾问彼<a>娑婆世界</a>释迦如来。今以是法还复问我。我当为汝亦分别说。譬如有人于四大洲置以胡麻悉皆充满如是相合都为一聚。是为多不。我即答言。甚多世尊。时彼佛言。假使有人。取一胡麻置于他处。如是从一至一欲知其数。善男子。于汝意云何。是人可能知其数不。我复答言。不也世尊。是人虽竭其力经于多劫。终不能知如是数量。彼佛又言。善男子。此大集会正法。所有福聚亦复如是。非算数譬喻之所能知。正使如上所说数量。一一皆是诸佛如来复经俱胝那庾多劫。称量赞叹此大正法。听受功德亦不能尽。何况有人书写读诵其福甚多。我复又问。若书写者得几所福。愿佛略说。时彼佛言。善男子。譬如三千<a>大千世界</a>所有草木<a>丛林</a>。尽取断为一指节量。一一量数皆是转轮圣王。又如三千大千世界。所有土石尽碎微尘。一一尘数皆是转轮圣王。如是等所有福聚。若算师等欲知其数。汝谓是人知其数不。我时答言。不也世尊。如是福聚。虽算师等亦不能知。彼佛又言。若有书写此大集会正法者。所获福聚亦复如是。复多于彼。算数譬喻所不能知。但能于此正法书写一字。是人所获福聚已胜于彼。况复有人。于此正法受持一四句偈。是人功德不可称计。一切宝藏常所出现。一切烦恼皆得销灭。一切法炬光明普照。一切天魔无能胜者。一切菩萨尽所观察。一切法门皆悉能入。彼佛作是说已。我即白言。世尊。若有众生。能于如是大集会正法修正<a>行者</a>。乃得名为最上梵行。而彼梵行即如来行。若勤修习无间断者。是人即得百佛如来于昼夜中常现在前。若见如来即入佛刹。入佛刹已。一切法藏皆能了知。我于尔时作是言已。彼莲华藏佛又告我言。善男子。诸佛如来时一出现。若得遇者是亦为难。说此正法复甚为难。得闻持者转复甚难。何以故。若有闻此正法者。是人于六十万六千八十劫中。或得<a>宿命</a>智。或为转轮王帝释净光天大梵世主等能不坏正信。不堕诸恶趣。不生阿修罗。无刀杖斗诤。又复远离愚痴得大智慧。相好端严犹如诸佛。一一色相等无有异。不为眷属痴恼所缠。常离病苦。常得天眼。不为那誐。不生嗔恚。又常远离一切贫窭。为铜轮王受大快乐。诸根<a>圆满</a>忍辱具足。乃至临命终时。<a>正念</a>现前心不颠倒。即时东方有十二殑伽沙数佛面现其前。南方有二十殑伽沙数佛。西方有二十五殑伽沙数佛。北方有八十殑伽沙数佛。上方有九十千俱胝佛。下方有百俱胝佛。如是等诸佛皆为现前。安慰其人咸作是言。汝善男子。勿生怖畏。汝先已能有大功德而为依怙。汝今见此百千俱胝那庾多殑伽沙数佛世尊不。彼答言见。时诸佛言。善男子。此诸如来。以汝功德力故俱来至此。彼人复言。我今以何善根力故而获如是。彼诸佛言。以汝久闻大集会正法大善根力。彼人又言。如我一人得闻正法。尚获如是无量功德。何况能令尽有情界普得闻知。时莲华藏如来广说。彼临命终人见诸佛已。又告我言。善男子。若人得闻此大正法一四句偈者。与彼供养十三殑伽沙数如来应供正等正觉。所获福聚等无有异。又若有人。得闻此大集会正法者。所有福聚。譬如遍满三千大千世界悉置胡麻。是等麻量一一皆是转轮圣王。假使有人。以诸珍宝各行布施。如是轮王所获福聚。不如唯施一须陀洹。若施一须陀洹。不如施彼遍满三千大千世界如前数量须陀洹。若施如是须陀洹。不如施一斯陀含。若施一斯陀含。不如施彼遍满三千大千世界如前数量斯陀含。若施如是斯陀含。不如施一阿那含。若施一阿那含。不如施彼遍满三千大千世界如前数量阿那含。若施如是阿那含。不如施一阿<a>罗汉</a>。若施一阿罗汉。不如施彼遍满三千大千世界如前数量阿罗汉。若施如是阿罗汉。不如施一缘觉。若施一缘觉。不如施彼遍满三千大千世界如前数量所有缘觉。若施如是缘觉。不如施一菩萨。若施一菩萨。不如施彼遍满三千大千世界如前数量所有菩萨。若施如是菩萨。不如于一如来发净<a>信心</a>布施供养。若于一如来信心供养。不如于彼遍满三千大千世界如前数量一切如来信心供养。虽于如是一切如来信心供养。不如有人于此大集会正法暂得闻持。所获福聚倍多于彼。何况更能书写读诵。如是功德不可称计。是时彼佛又告我言。善男子。汝可于此正法发净信心宣扬流布。诸凡夫类于此正法不能得闻。设有闻者生疑不信。如何能入此大法聚。譬如有人入于大海。而欲尽见其水边际。汝谓是人而能见不。我即答言。不也世尊。又如有人临于大海。以手勺水欲尽枯涸。汝谓是人而能成不。我复答言。不也世尊。是等愚人。虽于海水欲知边际欲尽枯涸。终不能就徒自疲劳。深为大失。时彼佛言。诸凡夫类亦复如是。于此正法不能听受。于<a>生死</a>海妄生颠倒增长愚痴。深为太失。是人虽经百千俱胝那庾多如来应供正等正觉出现于世。不种善根。不得见佛。不闻是法。不为诸佛之所护念。若有智者。能于百千俱胝那庾多佛所发净信心。见彼诸佛生大<a>欢喜</a>。乃从诸佛得闻是法。闻是法已即如实知不生轻谤。是人得大善利。即为诸佛共所护念。若人于此正法。能听受书写一四句偈者。是人当生过九十五千俱胝佛刹已。得生<a>极乐世界</a>佛闻法。<a>寿命</a>八万四千劫。彼莲华藏佛复告我言。若人于五逆罪。或自所作。或教他作。或见闻<a>随喜</a>。是人当受五无间苦。若有得闻此大集会正法一四句偈。即得销灭如是等业。是时彼佛。即复为我宣说伽陀</p>
<p>
	　　汝今听我说闻此经功德</p>
<p>
	　　往劫有一人具造五种业</p>
<p>
	　　谓杀父害母破和合<a>僧伽</a></p>
<p>
	　　毁菩萨三昧坏如来正智</p>
<p>
	　　彼人作是罪后即生追悔</p>
<p>
	　　忧恼复啼泣心生如是念</p>
<p>
	　　我造众恶业非唯坏此身</p>
<p>
	　　后世及多劫其身皆破坏</p>
<p>
	　　从苦生于苦苦受转复深</p>
<p>
	　　远离众善友为世所轻诮</p>
<p>
	　　世出<a>世间</a>法我悉皆已焚</p>
<p>
	　　无量劫善因破坏不增长</p>
<p>
	　　如世间舍宇众彩所庄严</p>
<p>
	　　而忽为火焚人皆绝爱乐</p>
<p>
	　　我作罪亦然此世与他世</p>
<p>
	　　为业火所焚自他非爱乐</p>
<p>
	　　在在世所生人讥骂捶打</p>
<p>
	　　常贫困饥渴苦恼众所侵</p>
<p>
	　　如是等<a>报应</a>非别因所感</p>
<p>
	　　皆从五业生不善果无失</p>
<p>
	　　我今苦既然谁为救护者</p>
<p>
	　　亲友力不能一切无依止</p>
<p>
	　　复作是思惟我不如今时</p>
<p>
	　　往彼高山顶坠身终此命</p>
<p>
	　　免增长恶业<a>转生</a>于苦恼</p>
<p>
	　　此世及他世为恶业所坏</p>
<p>
	　　内既无依怙身外亦复然</p>
<p>
	　　现为过失因当受极恶报</p>
<p>
	　　彼作是念已而复自啼泣</p>
<p>
	　　即时<a>虚空</a>中有天人告言</p>
<p>
	　　悲哉汝愚痴心生诸苦恼</p>
<p>
	　　无归复无救汝自作五业</p>
<p>
	　　杀父害母等苦恼今自受</p>
<p>
	　　何故作是思欲高山殒命</p>
<p>
	　　我今劝于汝勿起愚痴见</p>
<p>
	　　但生悔过心何须损身命</p>
<p>
	　　贪嗔痴三毒从汝心所生</p>
<p>
	　　恶趣中苦恼无由得免离</p>
<p>
	　　虽欲绝身命不得名精进</p>
<p>
	　　此处命速尽后恶报速生</p>
<p>
	　　汝今听我言为汝设方便</p>
<p>
	　　佛菩萨圣道汝未能趣向</p>
<p>
	　　今可往一山仙人<a>修行</a>处</p>
<p>
	　　汝当亲敬礼彼能为救护</p>
<p>
	　　有最胜方便谓上妙正法</p>
<p>
	　　能离诸怖畏销除极恶业</p>
<p>
	　　彼人于是时闻空中言已</p>
<p>
	　　即诣于山中仙人修行处</p>
<p>
	　　到已见一仙即时头面礼</p>
<p>
	　　合掌白是言愿仙救护我</p>
<p>
	　　我怖畏苦恼造极重五业</p>
<p>
	　　必堕于恶趣云何得免离</p>
<p>
	　　我于昼夜中饮食及坐卧</p>
<p>
	　　常忧生苦恼暂时无少乐</p>
<p>
	　　我今于仙人生信心尊重</p>
<p>
	　　如我所问者愿仙为我说</p>
<p>
	　　我造众恶业如何得销灭</p>
<p>
	　　时彼仙答言汝问我当说</p>
<p>
	　　是时彼仙人食已濯手足</p>
<p>
	　　即跏趺而坐听彼亲自首</p>
<p>
	　　彼人时右绕礼仙而退坐</p>
<p>
	　　白言我愚痴杀父及害母</p>
<p>
	　　破和合僧伽毁菩萨三昧</p>
<p>
	　　坏如来正智造此五种业</p>
<p>
	　　彼仙闻是说即时而谓言</p>
<p>
	　　汝实不善人作如此等罪</p>
<p>
	　　彼人闻仙言又复生忧恼</p>
<p>
	　　恐畏无所救必当堕恶趣</p>
<p>
	　　是时从座起礼彼仙人足</p>
<p>
	　　转复生恭敬作如是白言</p>
<p>
	　　仙人悲念我极重恶业者</p>
<p>
	　　疑惑苦恼深唯愿作依怙</p>
<p>
	　　我虽如是悔无出离方便</p>
<p>
	　　仙人大慈悲令我罪销灭</p>
<p>
	　　仙闻是说已安慰彼人言</p>
<p>
	　　汝今勿怖畏我能为救护</p>
<p>
	　　一心开导汝令汝离众苦</p>
<p>
	　　得重罪销灭我即是所归</p>
<p>
	　　佛有妙法门名为大集会</p>
<p>
	　　是最上方便汝昔曾闻不</p>
<p>
	　　彼人答仙言我昔未曾闻</p>
<p>
	　　仙人复告言哀哉罪业者</p>
<p>
	　　如人火已焚谁当为说法</p>
<p>
	　　我今以悲心示汝微妙法</p>
<p>
	　　汝今当善听我念往昔时</p>
<p>
	　　过无量无边阿僧祇数劫</p>
<p>
	　　时有一啰惹无垢月为名</p>
<p>
	　　眷属甚炽盛以正法治世</p>
<p>
	　　啰惹于一时而生育一子</p>
<p>
	　　即令召相师观彼<a>善恶</a>相</p>
<p>
	　　乃问相师言今我此一子</p>
<p>
	　　为善为恶相汝观当云何</p>
<p>
	　　相师前白言怪哉此一子</p>
<p>
	　　如我所观者其相极不善</p>
<p>
	　　啰惹复谓言不善相云何</p>
<p>
	　　如汝所观相谛实为我说</p>
<p>
	　　相师作是白此子至七岁</p>
<p>
	　　当起痴害心断于父母命</p>
<p>
	　　啰惹复告言其相虽如是</p>
<p>
	　　宁弃我身命此子终不坏</p>
<p>
	　　我若弃是者当不复人趣</p>
<p>
	　　即令诸眷属善养育我子</p>
<p>
	　　其后彼童子不久渐长大</p>
<p>
	　　是时无垢月忆彼相师言</p>
<p>
	　　即生如是念今我业恐至</p>
<p>
	　　有何所吝惜既作是念已</p>
<p>
	　　乃敕令童子汝今继我位</p>
<p>
	　　复谓童子言汝今当谛听</p>
<p>
	　　今我此境界广大复殊异</p>
<p>
	　　如日月照世富贵而<a>自在</a></p>
<p>
	　　今我此提舍悉当付于汝</p>
<p>
	　　我于此境中不复为所有</p>
<p>
	　　时诸臣仆等忽闻是事已</p>
<p>
	　　来诣无垢月咸作是白言</p>
<p>
	　　我尊今何故弃舍于境界</p>
<p>
	　　其事知云何愿尊为我说</p>
<p>
	　　无垢月答言汝等今当知</p>
<p>
	　　付提舍与子亦非无因缘</p>
<p>
	　　我念于往昔啰惹名莲华</p>
<p>
	　　境界甚广大自在而富贵</p>
<p>
	　　而彼于一时亦生于一子</p>
<p>
	　　其年渐长大即害其父母</p>
<p>
	　　我今若不以此提舍与子</p>
<p>
	　　当如彼莲华受无量苦恼</p>
<p>
	　　我常自思惟不应生后悔</p>
<p>
	　　以是因缘故我今当付彼</p>
<p>
	　　是时彼仙人为造五业者</p>
<p>
	　　说是因缘已复告彼人言</p>
<p>
	　　汝今造五业极重过于彼</p>
<p>
	　　我生悲愍心为汝设方便</p>
<p>
	　　汝可诣佛所听大集会法</p>
<p>
	　　若得听受者罪业皆销灭</p>
<p>
	　　所有烦恼障悉皆得无碍</p>
<p>
	　　以闻正法故免堕于恶趣</p>
<p>
	　　若人能一心听大集会法</p>
<p>
	　　一四句偈者获无量福聚</p>
<p>
	　　灭五逆重罪得广大果报</p>
<p>
	　　一切诸盖缠<a>刹那</a>能<a>解脱</a></p>
<p>
	　　时彼造业人闻仙所言已</p>
<p>
	　　即合掌恭敬一心头面礼</p>
<p>
	　　作如是赞言善哉善知识</p>
<p>
	　　能引示于我大集会法门</p>
<p>
	　　仙人说此已时有万二千</p>
<p>
	　　诸天子众等来诣仙人所</p>
<p>
	　　各恭敬合掌头面礼仙足</p>
<p>
	　　复有四俱胝诸大龙王众</p>
<p>
	　　亦来诣仙所以头面礼足</p>
<p>
	　　又有万八千俱胝夜叉王</p>
<p>
	　　来诣于仙所亦头面礼足</p>
<p>
	　　俱白如是言善哉大仙人</p>
<p>
	　　深了诸佛法善开天界门</p>
<p>
	　　及灭亿僧祇三涂受苦趣</p>
<p>
	　　称扬大集会微妙最上法</p>
<p>
	　　有<a>殊胜</a>功德能息诸重罪</p>
<p>
	　　若人于一偈随喜而听受</p>
<p>
	　　乃可得名为深种善根者</p>
<p>
	　　何况更一心生尊重恭敬</p>
<p>
	　　以华鬘涂香栴檀末香等</p>
<p>
	　　珍宝盖幢幡供养此正法</p>
<p>
	　　自作及劝他见闻生随喜</p>
<p>
	　　所获诸福报广大无有穷</p>
<p>
	　　善哉汝仙人真实具悲者</p>
<p>
	　　天子龙王众及夜叉王等</p>
<p>
	　　作是称赞已礼仙而不现</p>
<p>
	　　尔时普勇菩萨。于<a>释迦牟尼佛</a>前。广说莲华藏如来称赞大集会正法如是功德已。合掌恭敬前白佛言。世尊。若复有人。于此正法但能合掌顶礼恭敬。所获善利而复云何。佛言普勇。是人所获福聚亦复无边。譬如无热恼池龙王所居。而彼宫殿日所不照。有五大河。池水流出无有穷尽。假使有人欲知池水一一滴数。汝谓是人而能知不。普勇白言。不也世尊。佛言。此大集会正法。所有善根广大无比亦复如是。假使有人。欲知此法功德限量。纵经千劫终不能尽。又复普勇。此法甚深难解难了。一切如来所共尊重。若复有人须臾听受。即得如是广大利益。普勇菩萨复白佛言。世尊。彼五大河其名何等。佛言五大河者。所谓殑伽河。细多河。嚩刍河。阎牟那河。赞捺啰婆誐河。此五大河。一一各有五百小河而共围绕。其水流注入于大海。彼五大河一一河中。而复各有一大龙王。所谓欢喜龙王。商珂龙王。嚩汉底龙王。唧怛啰西那龙王。法思惟龙王。如是等龙王。各与一千眷属俱。于阎浮提时降甘雨。百谷苗稼皆悉滋茂。乃至山川溪壑林薮泉池。花卉菓蓏枝叶根茎。雨之所及无不丰足。普勇当知。若有众生于此正法。起不善语业而生轻谤。彼所获罪无量无边。又复若有众生于此正法。发善语业而行赞叹。彼所获福聚亦无量无边。是人即能亲近善友。得见如来。若得见佛。即能销灭一切罪障。普勇。譬如四大洲中有铁轮王为一洲主。威猛自在广大快乐。复能利益一切人民。今此大集会正法亦复如是。于阎浮提中。为诸众生作大利益。若不得闻此正法者。是人不能成就阿耨多罗三藐三菩提。不能住菩提场处师子座转大法轮击大法鼓。亦复不能入涅槃界放大光明普照世间。普勇菩萨复白佛言。世尊。彼莲华上世界。莲华藏如来所说仙人。而能令彼造五业者得灭重罪。我实不知居何等位。愿佛慈悲当为开示。佛言普勇。彼仙人者已得不退转地。久已成就大集会正法。普勇当知。诸佛语言甚深微妙。若有闻此正法深生信受。是即见彼仙人。亦同见彼殑伽沙等诸佛如来殊妙色相。诸佛爱敬诸佛称赞。常所安住诸佛三昧。而能通达如是大集会正法</p>
		

	
	

		</div></div><hr><script charset='utf-8' src='../../js/footer.js'></script></body></html>