<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 佛说大集会正法经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 佛说大集会正法经</center></div><div class='fo'><center>经文出处:来自无量光明网</center><br/><br>
			<p>
	　　<strong>第五卷 佛说大集会<a>正法</a>经</strong></p>
<p>
	　　西天译经<a>三藏</a>朝奉大夫试鸿胪卿传法大师臣施护奉诏译</p>
<p>
	　　尔时月上境界如来。告药王军<a>菩萨</a>言。汝等当知。一切众生有身皆苦。生老病死忧恼悲痛。怨憎会。爱别离。所欲不成就。如是等法悉皆是苦。逼迫众生不能<a>解脱</a>。此一切苦甚可怖畏。而诸众生于是苦义不闻不知。尔时会中诸初生者。闻佛说是诸苦法名。即皆合掌前白佛言。<a>世尊</a>。我等乐闻此诸苦义愿佛为说。佛言。诸善男子。非唯汝等乐闻。一切众生皆亦如是。诸初生者复白佛言。世尊。所言死者其义云何。佛言。诸善男子。所谓识灭身坏故名为死。一切众生命欲终时。有三种风而来破坏。所谓灭识风。动转识风。起识风。此三种风。众生命欲尽时。令识散灭动转改易。诸初生者言。世尊彼灭识风。云何能令众生识灭身坏。佛言。彼灭识风复有三种。所谓刀针大力。由是三种能灭其识。识既灭已身即破坏。诸初生者言。世尊。云何名身。佛言。身者所谓如幻如焰。又如重担。复如涎洟腐烂等物。诸无智者不能觉了。生为大苦由生发起。缘法聚集命根连持。而无其实非爱相应。如是等法假名为身。诸初生者言。世尊。云何名命。复何名灭。佛言。识所连持是名为命。业报衰谢识法离散。命根断绝身分破坏故名为灭。诸善男子。我今复为汝说身分所有。当知人身诸分筋脉有一俱胝数。有八万四千毛孔。有千二百身分支节。有三百八身骨。此等共成人身。复有八万四千族虫。如是生类同依人身。于人身中昼夜[口*(一/巾)]食。而复诸虫互相食啖诸苦随生。如是八万四千族虫。其中有二大者。于七昼夜互相交斗。至第七日彼一虫死。又复一虫而共交斗。一虫死已一虫复生。如是展转。乃至人命断时。此诸虫类一切坏灭无所依止。诸异生类不能觉了。内外苦<a>法相</a>续生灭。老病死法皆不能怖。若顺若违互相交斗。如身二虫苦恼随生而不觉了。身坏命终都无所有。诸善男子。有一异生命将不久。有善知识来为安慰问其人言。汝现生中叵曾知见生老病死诸艰苦不。彼人答言。我曾知见。善知识言。汝今既自知见如是等苦。何不生厌起增胜心。于二世中种少善根。断诸恶法修诸正行。若能如是舍此报已。生他胜处离诸怖畏。以其善法为所依怙。况复<a>世间</a>诸有苦法。一一分明尽可观察。汝岂不闻。大地若击能发大声。善法若作有大胜力。是故于诸如来清净刹中种诸善法。所谓以其华鬘涂香饮食衣服卧具医药。供养如来及诸苾刍苾刍尼优婆塞优婆夷清净四众。如是供养是为于佛刹中种诸善种。当能出生一切善果。汝今于此遇大法王出现世间。若不种诸善根而无所益。时善知识为彼异生说伽陀曰</p>
<p>
	　　如来出世间击广大法鼓</p>
<p>
	　　开微妙法门令一切趣入</p>
<p>
	　　广度诸众生归<a>涅盘</a>寂灭</p>
<p>
	　　汝今见是事何不起精进</p>
<p>
	　　尔时彼人亦说伽陀。答善知识言</p>
<p>
	　　若愚痴无智复会遇恶友</p>
<p>
	　　广造染法因谓贪欲等事</p>
<p>
	　　起我见增盛破和合<a>僧伽</a></p>
<p>
	　　毁坏于塔寺不深信三宝</p>
<p>
	　　但造众恶业不作善因缘</p>
<p>
	　　于一切时中常生诸过失</p>
<p>
	　　恼乱于父母不生孝敬心</p>
<p>
	　　出非法语言轻谤诸贤善</p>
<p>
	　　造此恶因故必堕<a>地狱</a>中</p>
<p>
	　　自受苦恼身无能救护者</p>
<p>
	　　可畏与众合炎热及阿鼻</p>
<p>
	　　如是诸狱中展转受诸苦</p>
<p>
	　　从是大狱出复入小狱中</p>
<p>
	　　谓刀兵莲华受苦而相续</p>
<p>
	　　如是大小狱有无数众生</p>
<p>
	　　随自业因缘轻重而受报</p>
<p>
	　　或百劫千劫或复更长时</p>
<p>
	　　恶业绳所缠无由能解脱</p>
<p>
	　　彼刀兵地狱纵广百由旬</p>
<p>
	　　不见彼狱门唯诸受苦者</p>
<p>
	　　百千俱胝数剑树与刀山</p>
<p>
	　　驱彼罪人登身分皆断坏</p>
<p>
	　　暂时虽死灭复被业风吹</p>
<p>
	　　即时还复生而受诸苦恼</p>
<p>
	　　地狱无边际众生亦无穷</p>
<p>
	　　以恶业因缘相续不间断</p>
<p>
	　　我造诸恶业定堕彼趣中</p>
<p>
	　　善知识今时听说所造业</p>
<p>
	　　我曾起贪心广造于舍宅</p>
<p>
	　　彩画复雕镂金宝以庄严</p>
<p>
	　　复置诸园林仓库及产业</p>
<p>
	　　畜牛马生类皆以为资具</p>
<p>
	　　父母及眷属内外数甚多</p>
<p>
	　　奴婢与妓人其数无有限</p>
<p>
	　　常令于昼夜动种种歌音</p>
<p>
	　　但纵己乐心不念于他苦</p>
<p>
	　　恃彼不富贵作种种庄严</p>
<p>
	　　凡所受用物悉金银珍宝</p>
<p>
	　　以香水澡沐复涂诸妙香</p>
<p>
	　　龙脑与栴檀及彼麝香等</p>
<p>
	　　香水澡沐已次第而严身</p>
<p>
	　　手钏及指环皆用珍宝作</p>
<p>
	　　以真珠璎珞而为项庄严</p>
<p>
	　　最上好真金复为耳珰等</p>
<p>
	　　身分庄严已顶戴诸妙华</p>
<p>
	　　苏摩那瞻波及诸异香者</p>
<p>
	　　复着妙好衣谓最上细[叠*毛]</p>
<p>
	　　鲜白复清洁皆妙香所薰</p>
<p>
	　　饮食最上味甘美复馨香</p>
<p>
	　　侍者供所须暂无饥渴想</p>
<p>
	　　地敷好茵蓐履践而游行</p>
<p>
	　　左右有侍人<a>自在</a>复尊贵</p>
<p>
	　　如是广严饰而爱乐其身</p>
<p>
	　　常保惜护持不生破坏想</p>
<p>
	　　既富乐具足余复无所思</p>
<p>
	　　恣其染欲心造不善过失</p>
<p>
	　　眼贪于色境诸根亦复然</p>
<p>
	　　彼为过失因自不能觉了</p>
<p>
	　　见闻觉知处诸烦恼随生</p>
<p>
	　　于顺违境中起贪嗔痴法</p>
<p>
	　　柔软等诸触触身心起爱</p>
<p>
	　　彼爱想既生诸罪业皆作</p>
<p>
	　　我曾于一时无故害有情</p>
<p>
	　　以箭射鹿身令彼命断灭</p>
<p>
	　　但取其肉食不念后世中</p>
<p>
	　　果报自当受谁人能代者</p>
<p>
	　　我愚痴无智但资养其身</p>
<p>
	　　一日死苦来识灭身破坏</p>
<p>
	　　唯集诸苦恼无一可爱心</p>
<p>
	　　父母及诸亲相视不能救</p>
<p>
	　　良医妙药等亦唐设其功</p>
<p>
	　　徒增悲恼心无救济方便</p>
<p>
	　　我若命断已弃于尸陀林</p>
<p>
	　　为鸟兽诸虫充足而食啖</p>
<p>
	　　一切无所有空幻法现前</p>
<p>
	　　诸境悉皆空唯果报不失</p>
<p>
	　　是时无所托唯善法可依</p>
<p>
	　　如我造恶因当堕于地狱</p>
<p>
	　　广积罪业蕴后苦恼随生</p>
<p>
	　　于彼三世中破坏善法种</p>
<p>
	　　受想行二法以诸触为因</p>
<p>
	　　触故诸爱生而成忧苦缚</p>
<p>
	　　善法如良药能治贪爱心</p>
<p>
	　　贪等既不生诸恶不能作</p>
<p>
	　　我实无福慧虚受于人身</p>
<p>
	　　佛宣方便门布施持戒等</p>
<p>
	　　我不能自作不<a>随喜</a>见闻</p>
<p>
	　　正法不能听愚痴日增长</p>
<p>
	　　无明等烦恼随转而无穷</p>
<p>
	　　障善法因缘何由能解脱</p>
<p>
	　　迷惑心散乱无少时静住</p>
<p>
	　　烦恼火所烧受种种缠缚</p>
<p>
	　　于身无少乐乐法不暂生</p>
<p>
	　　命将不久时一切皆破坏</p>
<p>
	　　唯诸佛胜法能救苦众生</p>
<p>
	　　戒法真实门登者得大乐</p>
<p>
	　　如我所造业深自生追悔</p>
<p>
	　　今遇善知识是故如实说</p>
<p>
	　　尔时月上境界如来。告药王军菩萨言。善男子。诸异生类临命终时生大惊怖。苦恼其心无所救护。唯诸善法能为所依。<a>殊胜</a>果报而无所失。尔时彼佛即说伽陀曰</p>
<p>
	　　众生作恶业定堕地狱中</p>
<p>
	　　饥时吞铁丸渴复饮铜汁</p>
<p>
	　　身出猛火焰恶业故自烧</p>
<p>
	　　身分皆破坏受惊怖大苦</p>
<p>
	　　彼不见乐境不闻正法名</p>
<p>
	　　唯苦逼身心一切皆非爱</p>
<p>
	　　众生作善法定生善趣中</p>
<p>
	　　善知识会遇劝导修善法</p>
<p>
	　　发生正信解具戒慧多闻</p>
<p>
	　　诸烦恼灭除而成正等觉</p>
<p>
	　　精进行最上佛出世所宣</p>
<p>
	　　策发诸善根不生于退屈</p>
<p>
	　　慈悲真梵行摄一切众生</p>
<p>
	　　自利复利他皆令得解脱</p>
<p>
	　　善男子谛听佛所说真实</p>
<p>
	　　出微妙法音令一切调伏</p>
<p>
	　　大悲心为父菩提心为母</p>
<p>
	　　善法为知识能救护众生</p>
<p>
	　　正觉出于世说最胜法门</p>
<p>
	　　方便化众生令住寂灭地</p>
<p>
	　　佛为大悲者最上世间尊</p>
<p>
	　　普观诸有情等同为佛子</p>
<p>
	　　平等无有二使一切归依</p>
<p>
	　　尔时彼佛说是法时。三千<a>大千世界</a>六种震动。时药王军菩萨合掌恭敬白彼佛言。有何因缘大地震动。愿佛慈悲当为我说。彼佛言。善男子。汝当四方观察有何所见。是时药王军菩萨承佛圣旨。即时四方观察。见此大地震动。于少时间而复破裂。有六十五俱胝人从地而生</p>
<p>
	　　尔时六十五俱胝初生者。即皆合掌俱白佛言。我等从何所生。佛于会中指前初生者。告彼从地生者言。诸善男子。汝等见此诸人众不。答言已见。佛言。如彼所生汝等亦然。从地生者又言。此诸人众当应灭不。佛言。如是如是。彼等皆灭。诸善男子。非唯此众。一切有情悉皆归灭。是时先在佛会诸初生者。各起合掌白彼佛言。世尊。如佛所说<a>生死</a>二法。我等厌患非所爱乐。佛言。汝等既能厌患生死。云何不能发起精进。此诸初生者又白佛言。世尊。我等于如来前听受正法。见此菩萨声闻大众。有大<a>神通</a>威德具足。是我所乐。我等亦欲趣进修习远离生死</p>
<p>
	　　尔时药王军菩萨复见有诸从地生者。即时与五百大菩萨。各各以自通力于其会中。又复踊身<a>虚空</a>高二万由旬。于其空中或现经行相。或现跏趺相。或现师子王步相。或现象王步相。或现诸异兽等步相。现如是等诸相已。复于空中作诸神变。时此菩萨等各有身光。于虚空中如百千俱胝日月光明</p>
<p>
	　　尔时诸从地生者俱白彼佛言。世尊。何因缘故有是广大光明。及于空中现诸神变希有等事。佛言。诸善男子。汝等见诸菩萨住空中不。答言已见。佛言。此大光明是诸菩萨各各身光。此诸菩萨一一皆能现诸神通变化等事。是时药王军等诸菩萨众。即于空中出微妙声。俱白彼佛言。愿佛慈悲为诸众生宣<a>说法</a>要。若天若人得闻法者。皆得最上利益安乐。我等今时皆是如来大悲方便。精进愿力所建立故。愿佛于今显法光明普照世间。作是言已俱从空下住于佛前。彼佛告药王军菩萨言。善男子。汝今见此三千大千世界六种震动不。药王军菩萨言。已见世尊。然今我等不能了知。以何缘故有如是事。又复我今有少疑惑。欲问世尊愿为开决。彼佛言。善男子。汝今有疑恣汝所问。若过去未来现在三世等事。我当为汝一一如实分别演说。药王军菩萨白彼佛言。世尊。今此会中何故有八万四千天子众。八万四千俱胝大菩萨众。一万二千俱胝龙王众。一万八千俱胝部多众。二万五千俱胝必舍左众。以何义故如是等众其数甚多。彼佛言。善男子。汝今当知。此诸大众俱来集会。皆是于此听佛说法。即于是日获大利乐永出轮回。又复其中有得安住十地法者。有得安住涅盘界者。有得解脱老病死苦住安乐法者。有得解脱烦恼缚者。有得深入佛正法者。药王军菩萨复白彼佛言。世尊。如来善为一切众生作诸善巧。方便事业随顺摄化。云何是中而无懈倦。彼佛言。善男子谛听。如来起大悲心设诸方便。普摄有情皆令解脱常无懈倦。但诸异生愚于善法。虽遇如来不能亲近。听受修习不求解脱。善男子。如来今日于大众中吹大法螺。击大法鼓。出大法声。演大法义。若天若龙。乃至八部四众。及诸初生者。如是一切大众。咸于今日得大总持。<a>圆满</a>善法安住十地。普获利乐一切。皆是如来神通方便所作。令诸众生住精进地。得法具足如佛世尊</p>
<p>
	　　尔时六十五俱胝数中。有五千初生者。俱从座起合掌向佛。而白佛言。世尊。我等有身而为重担。深为大怖何由解脱。又复一切众生处轮回中暂无寂静。所欲碍心不能了知。住黑闇地不能明了。唯愿世尊。摄受我等及诸众生。施以<a>无畏</a>令得安乐。劝请世尊宣说妙法。令诸少慧众生增长正慧。苦恼众生皆得解脱。世世所生见佛闻法</p>
<p>
	　　尔时药王军菩萨向彼初生者。说是伽陀曰</p>
<p>
	　　汝等乐欲闻正法先须饮食资身命</p>
<p>
	　　后起无畏广大心深得最上妙法味</p>
<p>
	　　彼初生者亦说伽陀。答药王军菩萨言</p>
<p>
	　　汝尊者大智善调寂诸根</p>
<p>
	　　有广大名称一切皆爱敬</p>
<p>
	　　已圆满善法一切无不知</p>
<p>
	　　云何作是言饮食资身命</p>
<p>
	　　如我等意者饮食为过因</p>
<p>
	　　食已于腹中成种种杂秽</p>
<p>
	　　虽增长色力而恶法随生</p>
<p>
	　　三涂恶趣中当生大怖畏</p>
<p>
	　　诸众生罪业皆从饮食生</p>
<p>
	　　所有贪爱心由饮食所起</p>
<p>
	　　世间愚痴者生种种贪心</p>
<p>
	　　营广大田园舍宅楼阁等</p>
<p>
	　　诸妙好服饰及最上庄严</p>
<p>
	　　众妙宝七珍真珠璎珞等</p>
<p>
	　　象马及车乘奴婢数甚多</p>
<p>
	　　富贵虽暂时终归无常法</p>
<p>
	　　如其<a>寿命</a>尽<a>流转</a>诸趣中</p>
<p>
	　　正法不能闻善知识远离</p>
<p>
	　　假使四大洲为彼转轮王</p>
<p>
	　　七宝皆具足圆满千子众</p>
<p>
	　　富贵大自在勇猛复威严</p>
<p>
	　　一切所归依悉恭敬称赞</p>
<p>
	　　尽一生胜报是等亦无常</p>
<p>
	　　彼寿限既终<a>善恶</a>业随受</p>
<p>
	　　虽富有珍宝勇猛大威德</p>
<p>
	　　寿命若尽时自力不能救</p>
<p>
	　　尊者如我说一切无所依</p>
<p>
	　　唯诸佛如来是真所归仗</p>
<p>
	　　如父复如母能养育出生</p>
<p>
	　　平等而爱怜一切皆如子</p>
<p>
	　　譬日月光明普照诸冥闇</p>
<p>
	　　所有轮回苦断灭令不生</p>
<p>
	　　拔彼烦恼根使离诸怖畏</p>
<p>
	　　普令有情类证无上菩提</p>
<p>
	　　宣说正法门令住不退转</p>
<p>
	　　世间饮食等无利生过失</p>
<p>
	　　不得生诸天非为可爱果</p>
<p>
	　　于世间无乐当招极苦报</p>
<p>
	　　损减于寿命造不善业因</p>
<p>
	　　生富乐贪爱不能了无常</p>
<p>
	　　不造最胜业不了知妙法</p>
<p>
	　　不念离过失不住寂静心</p>
<p>
	　　寿命既尽已诸趣受诸苦</p>
<p>
	　　无常杖所打五欲绳所缚</p>
<p>
	　　苦恼而转增业报不能脱</p>
<p>
	　　过去业所照无救无所依</p>
<p>
	　　当识法灭时徒增悲恼怖</p>
<p>
	　　我宁以珍宝金银及玻璃</p>
<p>
	　　广施一切人终不生吝惜</p>
<p>
	　　我宁以身力为他人仆使</p>
<p>
	　　设经彼长时终不生疲倦</p>
<p>
	　　若起贪爱想广集诸珍财</p>
<p>
	　　及饮食上味我即生怖畏</p>
<p>
	　　愿尊者谛听如我等所言</p>
<p>
	　　假使彼诸天受胜妙乐报</p>
<p>
	　　以诸妙宝器盛种种上味</p>
<p>
	　　甘美复馨香食者生适悦</p>
<p>
	　　益<a>天人</a>身分色力及威力</p>
<p>
	　　彼受报若终一切皆非实</p>
<p>
	　　以是故我等不爱乐饮食</p>
<p>
	　　唯乐正法门求解脱众苦</p>
<p>
	　　远离贪爱缚得自在无碍</p>
<p>
	　　归依佛世尊大仙真圣者</p>
<p>
	　　汝尊者大智我恭敬顶礼</p>
<p>
	　　具广大慈悲众生皆乐见</p>
<p>
	　　汝名字何等愿尊为我说</p>
<p>
	　　若见闻随喜得诸根清净</p>
<p>
	　　尔时药王军菩萨复说伽陀。答初生者言</p>
<p>
	　　汝今欲闻我名字彼一切名唯佛知</p>
<p>
	　　百千俱胝众初生彼名一一佛能了</p>
<p>
	　　彼初生者。又说伽陀曰</p>
<p>
	　　我曾从佛亲听受初生久生一切名</p>
<p>
	　　唯汝名字最甚深未曾闻佛为广说</p>
<p>
	　　是时药王军菩萨复说伽陀。答初生者言</p>
<p>
	　　当知我名字号为药王军</p>
<p>
	　　妙药救众生是故得其号</p>
<p>
	　　一切众生类种种病所缠</p>
<p>
	　　我以方便门随顺而救济</p>
<p>
	　　贪为病最大恼害于世间</p>
<p>
	　　由此病为因而生诸过失</p>
<p>
	　　嗔病如大火焚烧寂静心</p>
<p>
	　　唯<a>甘露</a>法药能除诸苦恼</p>
<p>
	　　痴病大可怖覆没智慧心</p>
<p>
	　　死堕恶趣中不得闻正法</p>
<p>
	　　由此三种病展转诸病生</p>
<p>
	　　益愚痴闇冥我皆施法药</p>
<p>
	　　普令离过失灭一切业因</p>
<p>
	　　息苦恼不生永绝诸怖畏</p>
<p>
	　　既得离诸病速见正觉尊</p>
<p>
	　　因我妙医王应病而授药</p>
<p>
	　　一切有情类常为火所焚</p>
<p>
	　　炽然不能息<a>转生</a>诸苦恼</p>
<p>
	　　贪欲为重担无有解脱时</p>
<p>
	　　嗔痴法亦然展转增过失</p>
<p>
	　　虽常负重担不求解脱门</p>
<p>
	　　复不念无常不思出离道</p>
<p>
	　　烦恼业随逐苦恼亦不知</p>
<p>
	　　众病逼其身不能求妙药</p>
<p>
	　　由无明因故诸行即随生</p>
<p>
	　　行等法既起贪爱生过失</p>
<p>
	　　诸行不究竟一切法皆空</p>
<p>
	　　无智不能知无由生<a>正念</a></p>
<p>
	　　不修寂静行识灭苦恼增</p>
<p>
	　　经无数劫中不能得解脱</p>
<p>
	　　佛出现于世为彼天人师</p>
<p>
	　　如父母爱子开示正觉道</p>
<p>
	　　复雨大法宝普济诸群生</p>
<p>
	　　除彼邪智人不摄受正法</p>
<p>
	　　发菩提心者得入正法门</p>
<p>
	　　了一切行空于空亦无碍</p>
<p>
	　　若了空<a>无我</a>一切无所依</p>
<p>
	　　诸烦恼亦空远离诸过失</p>
<p>
	　　尔时诸初生者。复说伽陀言</p>
<p>
	　　菩萨大悲者普救诸众生</p>
<p>
	　　精进大医王长时无懈倦</p>
<p>
	　　念彼轮回苦以功德摄持</p>
<p>
	　　我谛信归依起勇猛精进</p>
<p>
	　　尔时药王军菩萨。复为说伽陀曰</p>
<p>
	　　汝等今当知佛为最上尊</p>
<p>
	　　世间出世间福智皆具足</p>
<p>
	　　具三十二相及众好庄严</p>
<p>
	　　以最上大悲广度诸群品</p>
<p>
	　　佛威容高显犹如妙高山</p>
<p>
	　　智慧无有穷复如彼大海</p>
<p>
	　　善开诸方便随顺化众生</p>
<p>
	　　瞻礼与归依皆得安乐果</p>
<p>
	　　尔时月上境界如来。出如迦陵频伽清妙音声普闻十方。又从面门出八万四千种种色光。所谓青黄赤白红紫碧绿。如是光明广大炽盛。普照三千大千世界。所有三十二大地狱。蒙光所照皆悉破坏。诸天宫殿光所照处广大明耀。如是光明。照于三千大千世界已。复于光中。出一切众生所有乐具现于虚空。作如是变化已。其光旋还绕佛七匝。复从彼佛顶门而入。尔时药王军菩萨复从座起。合掌恭敬白彼佛言。世尊。何因缘故。如是重复放大光明普照世界。尔时彼佛告药王军菩萨言。善男子。我于今日作大佛事。今此会中有诸众生得大利乐。以是缘故重复放光。药王军菩萨复白彼佛言。我有所疑欲当请问。唯愿世尊为我开决。彼佛言。善男子。如汝所疑当恣汝问。药王军菩萨言。世尊。何故此会诸初生者。世尊为现种种希有等事。复为宣说微妙法门。诸久生者。云何世尊不皆如是。岂此等类于佛正法不能了知。彼佛言。善男子。汝今何故作如是言。于如来前而伸请问。此不得名柔顺等语。何以故。如来于诸众生平等化度。随顺方便而为说法。诸有闻者皆获利益。具足得入诸总持门。一切功德皆悉成就。尔时虚空中复有无数广大殊妙七宝楼阁现于佛上。是时彼佛告药王军菩萨言。善男子。汝今见此殊妙楼阁不。药王军菩萨答言。已见世尊。彼佛言。汝今当知。此等皆是诸初生者所共变现。何以故。此诸初生者。皆于是日圆满一切善法。又复我于今日击大法鼓。有无数天人得法具足。无数地狱众生得离苦恼。复有无数众生。暂生正念归依佛智皆得解脱。彼佛说是语时。会中有九万九千俱胝久生众生。证得须陀洹果得法具足。断除业障远离众苦。如此等类皆从如来正法出生</p>
<p>
	　　尔时东方有五十俱胝殑伽沙数诸菩萨众来入彼会。南方有六十俱胝殑伽沙数诸菩萨众来入彼会。西方有七十俱胝殑伽沙数诸菩萨众来入彼会。北方有八十俱胝殑伽沙数诸菩萨众来入彼会。下方有九十俱胝殑伽沙数诸菩萨众来入彼会。上方有百俱胝殑伽沙数诸菩萨众来入彼会。是时药王军菩萨白彼佛言。世尊。云何虚空周匝皆作赤黑二色。彼佛言。善男子。汝今不知如是因缘。答言世尊。我不能知。彼佛言。唯佛如来而自知察。善男子。汝今当知。诸方世界各有若干俱胝殑伽沙数诸菩萨众来入佛会。如是诸菩萨众随方来已。从空而下住立佛前。礼彼佛足各住一面。是时药王军菩萨白彼佛言。世尊。何因缘故又复有此大菩萨众而来集会。彼佛言。善男子。此诸菩萨大众集会。皆以初生者为缘而起发故。彼佛作是言时。所有会中诸初生者。即时皆得诸法具足安住十地。又复彼佛会中无数修菩萨<a>行者</a>。皆得安住诸菩萨法。得大神通见闻随喜。一切众生皆获利乐。诸有已住菩萨地者。不复退转增胜坚固菩萨行法。佛说此经已。普勇菩萨等诸大菩萨。阿惹憍陈如等诸大苾刍。乃至世间天人阿修罗等一切大众。闻佛所说皆大<a>欢喜</a>信受奉行</p>
		

	
	

		</div></div><hr><script charset='utf-8' src='../../js/footer.js'></script></body></html>