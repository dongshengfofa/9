<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四十九卷 杂阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四十九卷 杂阿含经</center></div><div class='fo'><center>经文出处:来自无量光明网</center><br/><br>
			<p>
	　　<strong>第四十九卷 杂阿含经</strong></p>
<p>
	　　(一二九四)如是我闻。一时。佛住舍卫国祗树给孤独园。时。有天子容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。彼天子说偈问佛</p>
<p>
	　　大力<a>自在</a>乐所求无不得</p>
<p>
	　　何复胜于彼一切所欲备</p>
<p>
	　　尔时。<a>世尊</a>说偈答言</p>
<p>
	　　大力自在乐彼则无所求</p>
<p>
	　　若有求欲者是苦非为乐</p>
<p>
	　　于求已过去是则乐于彼</p>
<p>
	　　时。彼天子复说偈言</p>
<p>
	　　久见<a>婆罗门</a>逮得般<a>涅槃</a></p>
<p>
	　　一切怖已过永超世恩爱</p>
<p>
	　　于是。天子闻佛所说。<a>欢喜</a><a>随喜</a>。稽首佛足。即没不现</p>
<p>
	　　(一二九五)如是我闻。一时。佛住舍卫国祗树给孤独园。时。有天子容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。彼天子说偈问佛</p>
<p>
	　　车从何处起谁能转于车</p>
<p>
	　　车转至何所何故坏磨灭</p>
<p>
	　　尔时。世尊说偈答言</p>
<p>
	　　车从诸业起心识能于车</p>
<p>
	　　随因而转至因坏车则亡</p>
<p>
	　　时。彼天子复说偈言</p>
<p>
	　　久见婆罗门逮得般涅槃</p>
<p>
	　　一切怖已过永超世恩爱</p>
<p>
	　　于是。天子闻佛所说。欢喜随喜。稽首佛足。即没不现</p>
<p>
	　　(一二九六)如是我闻。一时。佛住舍卫国祗树给孤独园。时。有天子容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。彼天子白佛言。世尊。拘屡陀王女修波罗提沙今日生子。佛告天子。此则不善。非是善。。时。彼天子即说偈言</p>
<p>
	　　人生子为乐<a>世间</a>有子欢</p>
<p>
	　　父母年老衰子则能奉养</p>
<p>
	　　瞿昙何故说生子为不善</p>
<p>
	　　尔时。世尊说偈答言</p>
<p>
	　　当知恒无常纯空阴非子</p>
<p>
	　　生子常得苦愚者说言乐</p>
<p>
	　　是故我说言生子非为善</p>
<p>
	　　非善为善像念像不可念</p>
<p>
	　　实苦貌似乐放逸所践蹈</p>
<p>
	　　时。彼天子复说偈言</p>
<p>
	　　久见婆罗门逮得般涅槃</p>
<p>
	　　一切怖已过永超世恩爱</p>
<p>
	　　于是。天子闻佛所说。欢喜随喜。稽首佛足。即没不现</p>
<p>
	　　(一二九七)如是我闻。一时。佛住舍卫国祗树给孤独园。时。有天子容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。彼天子说偈问佛</p>
<p>
	　　云何数所数云何数不隐</p>
<p>
	　　云何数中数云何说言说</p>
<p>
	　　尔时。世尊说偈答言</p>
<p>
	　　<a>佛法</a>难测量二流不显现</p>
<p>
	　　若彼名及色灭尽悉无余</p>
<p>
	　　是名数所数彼数不隐藏</p>
<p>
	　　是彼数中数是则说名数</p>
<p>
	　　时。彼天子复说偈言</p>
<p>
	　　久见婆罗门逮得般涅槃</p>
<p>
	　　一切怖已过永超世恩爱</p>
<p>
	　　于时。天子闻佛所说。欢喜随喜。稽首佛足。即没不现</p>
<p>
	　　(一二九八)如是我闻。一时。佛住舍卫国祗树给孤独园。时。有天子容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。彼天子说偈问佛</p>
<p>
	　　何物重于地何物高于空</p>
<p>
	　　何物疾于风何物多于草</p>
<p>
	　　尔时。世尊说偈答言</p>
<p>
	　　戒德重于地慢高于<a>虚空</a></p>
<p>
	　　忆念疾于风思想多于草</p>
<p>
	　　时。彼天子复说偈言</p>
<p>
	　　久见婆罗门逮得般涅槃</p>
<p>
	　　一切怖已过永超世恩爱</p>
<p>
	　　于是。天子闻佛所说。欢喜随喜。稽首佛足。即没不现</p>
<p>
	　　(一二九九)如是我闻。一时。佛住舍卫国祗树给孤独园。时。彼天子容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。彼天子说偈问佛</p>
<p>
	　　何戒何威仪何得何为业</p>
<p>
	　　慧者云何住云何往生天</p>
<p>
	　　尔时。世尊说偈答言</p>
<p>
	　　远离于<a>杀生</a>持戒自防乐</p>
<p>
	　　害心不加生是则生天路</p>
<p>
	　　远离不与取与取心欣乐</p>
<p>
	　　断除贼盗心是则生天路</p>
<p>
	　　不行他所受远离于邪婬</p>
<p>
	　　自受知止足是则生天路</p>
<p>
	　　自为己及他为财及戏笑</p>
<p>
	　　妄语而不为是则生天路</p>
<p>
	　　断除于两舌不离他亲友</p>
<p>
	　　常念和彼此是则生天路</p>
<p>
	　　远离不爱言软语不伤人</p>
<p>
	　　常说淳美言是则生天路</p>
<p>
	　　不为不诚说无义不<a>饶益</a></p>
<p>
	　　常顺于法言是则生天路</p>
<p>
	　　聚落若空地见利言我有</p>
<p>
	　　不行此贪想是则生天路</p>
<p>
	　　慈心无害想不害于众生</p>
<p>
	　　心常无怨结是则生天路</p>
<p>
	　　苦业及果报二俱生净信</p>
<p>
	　　受持于<a>正见</a>是则生天路</p>
<p>
	　　如是诸善法十称净业迹</p>
<p>
	　　等受坚固持是则生天路</p>
<p>
	　　时。彼天子复说偈言</p>
<p>
	　　久见婆罗门逮得般涅槃</p>
<p>
	　　一切怖已过永超世恩爱</p>
<p>
	　　于时。天子闻佛所说。欢喜随喜。稽首佛足。即没不现</p>
<p>
	　　(一三○○)如是我闻。一时。佛住舍卫国祗树给孤独园。尔时。释提桓因于后夜时来诣佛所。稽首佛足。退坐一面。其身光明遍照祗树给孤独园。时。释提桓因说偈问佛</p>
<p>
	　　何法命不知何法命不觉</p>
<p>
	　　何法锁于命何法为命缚</p>
<p>
	　　尔时。世尊说偈答言</p>
<p>
	　　色者命不知诸行命不觉</p>
<p>
	　　身锁于其命受缚于命者</p>
<p>
	　　释提桓因复说偈言</p>
<p>
	　　色者非为命诸佛之所说</p>
<p>
	　　云何而得熟于彼甚深藏</p>
<p>
	　　云何段肉住云何知命身</p>
<p>
	　　尔时。世尊说偈答言</p>
<p>
	　　迦罗逻为初迦罗逻生胞</p>
<p>
	　　胞生于肉段肉段生坚厚</p>
<p>
	　　坚厚生肢节及诸毛发等</p>
<p>
	　　色等诸情根渐次成形体</p>
<p>
	　　因母饮食等长养彼胎身</p>
<p>
	　　尔时。释提桓因闻佛所说。欢喜随喜。稽首佛足。即没不现</p>
<p>
	　　(一三○一)如是我闻。一时。佛住舍卫国祗树给孤独园。时。有长胜天子。容色绝妙。于后夜时来诣佛所。稽首佛足。退坐一面。身诸光明遍照祗树给孤独园。时。彼长胜天子而说偈言</p>
<p>
	　　善学微妙说习近诸<a>沙门</a></p>
<p>
	　　独一无等侣正思惟静默</p>
<p>
	　　尔时。世尊说偈答言</p>
<p>
	　　善学微妙说习近诸沙门</p>
<p>
	　　独一无等侣寂默静诸根</p>
<p>
	　　时。长胜天子闻佛所说。欢喜随喜。稽首佛足。即没不现</p>
<p>
	　　(一三○二)如是我闻。一时。佛住舍卫国祗树给孤独园。时。有尸毘天子。容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。彼尸毘天子说偈问佛</p>
<p>
	　　何人应同止何等人共事</p>
<p>
	　　应知何等法是转胜非恶</p>
<p>
	　　尔时。世尊说偈答言</p>
<p>
	　　与正士同止正士共其事</p>
<p>
	　　应知正士法是转胜非恶</p>
<p>
	　　时。彼尸毘天子闻佛所说。欢喜随喜。稽首佛足。即没不现</p>
<p>
	　　(一三○三)如是我闻。一时。佛住舍卫国祗树给孤独园。时。有月自在天子。容色绝妙。于后夜时来诣佛所。稽首佛足。退坐一面。身诸光明遍照祗树给孤独园。时。彼月自在天子而说偈言</p>
<p>
	　　彼当至究竟如蚊依从草</p>
<p>
	　　若得正系念一心善正受</p>
<p>
	　　尔时。世尊说偈答言</p>
<p>
	　　彼当到<a>彼岸</a>如鱼决其网</p>
<p>
	　　<a>禅定</a>具足住心常致喜乐</p>
<p>
	　　时。彼月自在天子闻佛所说。欢喜随喜。稽首佛足。即没不现</p>
<p>
	　　(一三○四)如是我闻。一时。佛住舍卫国祗树给孤独园。时。有毘瘦纽天子。容色绝妙。于后夜时来诣佛所。稽首佛足。退坐一面。身诸光明遍照祗树给孤独园。时。彼毘瘦纽天子而说偈言</p>
<p>
	　　供养于如来欢喜常增长</p>
<p>
	　　欣乐<a>正法</a>律不放逸随学</p>
<p>
	　　尔时。世尊说偈答言</p>
<p>
	　　若如是<a>说法</a>防护不放逸</p>
<p>
	　　以不放逸故不随魔自在</p>
<p>
	　　于是。毘瘦纽天子闻佛所说。欢喜随喜。稽首佛足。即没不现</p>
<p>
	　　(一三○五)如是我闻。一时。佛住舍卫国祗树给孤独园。时。有般闍罗健天子。容色绝妙。于后夜时来诣佛所。稽首佛足。退坐一面。身诸光明遍照祗树给孤独园。时。般闍罗揵天子而说偈言</p>
<p>
	　　愦乱之处所黠xia2慧者能觉</p>
<p>
	　　禅思觉所觉牟尼思惟力</p>
<p>
	　　尔时。世尊说偈答言</p>
<p>
	　　了知愦乱法正觉得涅槃</p>
<p>
	　　若得正系念一心善正受</p>
<p>
	　　时。般闍罗健天子闻佛所说。欢喜随喜。稽首佛足。即没不现</p>
<p>
	　　(一三○六)如是我闻。一时。佛住舍卫国祗树给孤独园。时。有须深天子与五百眷属。容色绝妙。于后夜时来诣佛所。稽首佛足。退坐一面。其身光明遍照祗树给孤独园。尔时。世尊告尊者阿难。汝何难于尊者<a>舍利弗</a>善说法。心喜乐不。阿难白佛。如是。世尊。何等人不愚．不痴．有智慧。于尊者<a>舍利</a>弗善说法中。心不欣乐。所以者何。彼尊者舍利弗持戒多闻。少欲知足。精勤远离。<a>正念</a>坚住。智慧正受。捷疾智慧．利智慧．出离智慧．决定智慧．大智慧．广智慧．深智慧．无等智慧。智宝成就。善能<a>教化</a>。示教照喜。亦常赞叹示教照喜。常为四众说法不惓。佛告阿难。如是。如是。如汝所说。阿难。为何等人不愚．不痴．有智慧。闻尊者舍利弗善说诸法而不欢喜。所以者何。舍利弗<a>比丘</a>持戒多闻。少欲知足。精勤正念。智慧正受。超智．捷智．利智．出智．决定智．大智．广智．深智．无等智。智宝成就。善能教化。示教照喜。亦常赞叹示教照喜。常为四众说法不惓世尊如是．如是向尊者阿难。如是．如是称叹舍利弗所说。如是．如是须深天子眷属内心欢喜。身光增明。清净照耀。尔时。须深天子内怀欢喜。发身净光照耀已。而说偈言</p>
<p>
	　　舍利弗多闻明智平等慧</p>
<p>
	　　持戒善调伏得不起涅槃</p>
<p>
	　　持此后边身降伏于魔军</p>
<p>
	　　时。彼须深天子及五百眷属闻佛所说。欢喜随喜。稽首佛足。即没不现</p>
<p>
	　　(一三○七)如是我闻。一时。佛住舍卫国祗树给孤独园。时。有赤马天子。容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。彼赤马天子白佛言。世尊。颇有能行过世界边。至不生．不老．不死处不。佛告赤马。无有能过世界边。至不生．不老．不死处者。赤马天子白佛言。奇哉。世尊。善说斯义。如世尊说言。无过世界边。至不生．不老．不死处者。所以者何。世尊。我自忆<a>宿命</a>。名曰赤马。作外道仙人。得<a>神通</a>。离诸爱欲。我时。作是念。我有如是揵疾神足如健士夫。以利箭横射过多罗树影之顷。能登一须弥。至一须弥。足蹑nie4东海。越至西海。我时。作是念。我今成就如是揵疾神力。今日宁可求世界边。作是念已。即便发行。唯除食息便利。减节睡眠。常行百岁。于彼命终。竟不能得过世界边。至不生．不老．不死之处。佛告赤马。我今但以一寻之身。说于世界．世界集．世界灭．世界灭道迹。赤马天子。何等为世间。谓五受阴。何等为五。色受阴．受受阴．想受阴．行受阴．识受阴。是名世间。何等为色集。谓当来有爱．贪．喜俱。彼彼染着。是名世间集。云何为世间灭。若彼当来有爱．贪．喜俱。彼彼染着。无余断．舍．离．尽．无欲．灭．息没。是名世间灭。何等为世间灭道迹。谓八圣道。正见．正志．正语．正业．正命．正方便．正念．正定。是名世间灭道迹。赤马。了知世间。断世间。了知世间集。断世间集。了知世间灭。证世间灭。了知世间灭道迹。修彼灭道迹。赤马。若比丘于世间苦若知．若断。世间集若知．若断。世间灭若知．若证。世间灭道迹若知．若修。赤马。是名得世界边。度世间爱。尔时。世尊重说偈言</p>
<p>
	　　未曾远游行而得世界边</p>
<p>
	　　无得世界边终不尽苦边</p>
<p>
	　　以是故牟尼能知世界边</p>
<p>
	　　善解世界边诸梵行已立</p>
<p>
	　　于彼世界边平等觉知者</p>
<p>
	　　是名贤圣行度世间彼岸</p>
<p>
	　　是时。赤马天子闻佛所说。欢喜随喜。稽首佛足。即没不现</p>
<p>
	　　(一三○八)如是我闻。一时。佛住王舍城毘富罗山侧。有六天子。本为外道<a>出家</a>。一名阿毘浮．二名增上阿毘浮．三名能求．四名毘蓝婆．五名阿俱吒．六名迦蓝。来诣佛所阿毘浮天子即说偈言</p>
<p>
	　　比丘专至心常<a>修行</a>厌离</p>
<p>
	　　于初夜后夜思惟善自摄</p>
<p>
	　　见闻其所说不堕于<a>地狱</a></p>
<p>
	　　增上阿毘浮天子复说偈言</p>
<p>
	　　厌离于黑闇心常自摄护</p>
<p>
	　　永离于世间言语诤论法</p>
<p>
	　　从如来大师禀受沙门法</p>
<p>
	　　善摄护世间不令造众恶</p>
<p>
	　　能求天子复说偈言</p>
<p>
	　　断截椎打杀供养施迦叶</p>
<p>
	　　不见其为恶亦不见为福</p>
<p>
	　　毘蓝婆天子复说偈言</p>
<p>
	　　我说彼尼干外道若<a>提子</a></p>
<p>
	　　出家行学道长夜修难行</p>
<p>
	　　于大师徒众远离于妄语</p>
<p>
	　　我说如是人不远于<a>罗汉</a></p>
<p>
	　　尔时世尊说偈答言</p>
<p>
	　　死瘦之野狐常共师子游</p>
<p>
	　　终日小羸lei2劣不能为师子</p>
<p>
	　　尼干大师众虚妄自称叹</p>
<p>
	　　是恶心妄语去罗汉甚远</p>
<p>
	　　尔时天魔波旬着阿俱吒天子而说偈言</p>
<p>
	　　精勤弃闇冥常守护远离</p>
<p>
	　　深着微妙色贪乐于梵世</p>
<p>
	　　我教化斯等令得生梵天</p>
<p>
	　　尔时。世尊作是念。若此阿俱吒天子所说偈。此是天魔波旬加其力故。非彼阿俱吒天子自心所说。作是说言</p>
<p>
	　　精勤弃闇冥守护于远离</p>
<p>
	　　深着微妙色贪乐于梵世</p>
<p>
	　　当教化斯等令得生梵天</p>
<p>
	　　尔时。世尊复说偈言</p>
<p>
	　　若诸所有色于此及与彼</p>
<p>
	　　或复虚空中各别光照耀</p>
<p>
	　　当知彼一切不离魔魔缚</p>
<p>
	　　犹如垂钩饵钩钓于游鱼</p>
<p>
	　　彼时。天子咸各念言。今日阿俱吒天子所说偈。沙门瞿昙言是魔所说。何故沙门瞿昙言是魔说。尔时。世尊知诸天子心中所念。而告之言。今阿俱吒天子所说偈。非彼天子自心所说。时魔波旬加其力故。作是说言</p>
<p>
	　　精勤弃闇冥守护于远离</p>
<p>
	　　深着微妙色贪乐于梵天</p>
<p>
	　　当教化斯等令得生梵天</p>
<p>
	　　是故我说偈</p>
<p>
	　　若诸所有色于此及与彼</p>
<p>
	　　或复虚空中各别光照耀</p>
<p>
	　　当知彼一切不离魔魔缚</p>
<p>
	　　犹如垂钩饵钩钓于游鱼</p>
<p>
	　　时。诸天子复作是念。奇哉。沙门瞿昙。神力大德。能见天魔波旬。而我等不见。我等当复各各说偈赞叹沙门瞿昙。即说偈言</p>
<p>
	　　断除于一切有身爱贪想</p>
<p>
	　　令此善护者除一切妄语</p>
<p>
	　　若欲断欲爱应供养大师</p>
<p>
	　　断除三有爱破坏于妄语</p>
<p>
	　　已断于见贪应供养大师</p>
<p>
	　　王舍城第一名毘富罗山</p>
<p>
	　　雪山诸山最金翅鸟中名</p>
<p>
	　　八方及上下一切众生界</p>
<p>
	　　于诸<a>天人</a>中等正觉最上</p>
<p>
	　　时。诸天子说偈赞佛已。闻佛所说。欢喜随喜。稽首佛足。即没不现</p>
<p>
	　　(一三○九)如是我闻。一时。佛住舍卫国祗树给孤独园。时。有摩伽天子。容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。有摩伽天子说偈问佛</p>
<p>
	　　杀何得安眠杀何得善乐</p>
<p>
	　　为杀何等入瞿昙所赞叹</p>
<p>
	　　尔时。世尊说偈答言</p>
<p>
	　　若杀于瞋恚而得安隐眠</p>
<p>
	　　杀于瞋恚者令人得欢喜</p>
<p>
	　　瞋恚为毒本杀者我所叹</p>
<p>
	　　杀彼瞋恚已长夜无忧患</p>
<p>
	　　于时。摩伽天子闻佛所说。欢喜随喜。稽首佛足。即没不现</p>
<p>
	　　(一三一○)如是我闻。一时。佛在舍卫国祗树给孤独园。。尔时。有弥耆qi2迦天子。容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。弥耆qi2迦天子说偈问佛</p>
<p>
	　　明照有几种能照明世间</p>
<p>
	　　唯愿世尊说何等明最上</p>
<p>
	　　尔时。世尊说偈答言</p>
<p>
	　　有三种光明能照耀世间</p>
<p>
	　　昼以日为照月以照其夜</p>
<p>
	　　灯火昼夜照照彼彼色像</p>
<p>
	　　上下及诸方众生悉蒙照</p>
<p>
	　　人天光明中<a>佛光</a>明为上</p>
<p>
	　　佛说此经已。弥耆qi2迦天子闻佛所说。欢喜随喜。稽首佛足。即没不现</p>
<p>
	　　(一三一一)如是我闻。一时。佛住舍卫国祗树给孤独园。时。有陀摩尼天子。容色绝妙。于后夜时来诣佛所。稽首佛足。退坐一面。身诸光明遍照祗树给孤独园。时。彼陀摩尼天子而说偈言</p>
<p>
	　　为婆罗门事学断莫疲惓</p>
<p>
	　　断除诸爱欲不求受后身</p>
<p>
	　　尔时。世尊说偈答言</p>
<p>
	　　婆罗门无事所作事已作</p>
<p>
	　　乃至不得岸昼夜常勤跪</p>
<p>
	　　已到彼岸住于岸复何跪</p>
<p>
	　　此是婆罗门专精漏尽禅</p>
<p>
	　　一切诸忧恼炽然永已断</p>
<p>
	　　是则到彼岸涅槃无所求</p>
<p>
	　　时。陀摩尼天子闻佛所说。欢喜随喜。稽首佛足。即没不现</p>
<p>
	　　(一三一二)如是我闻。一时。佛住舍卫国祗树给孤独园。时。有多罗揵陀天子。容色绝妙。于后夜时来诣佛所。稽首佛足。身诸光明遍照祗树给孤独园。时。彼天子说偈问佛</p>
<p>
	　　断几舍几法几法上增修</p>
<p>
	　　超越几积聚名比丘度流</p>
<p>
	　　尔时。世尊说偈答言</p>
<p>
	　　断五舍于五五法上增修</p>
<p>
	　　超五种积聚名比丘度流</p>
<p>
	　　时。彼陀摩尼天子闻佛所说。欢喜随喜。稽首佛足。即没不现</p>
<p>
	　　(一三一三)如是我闻。一时。佛住舍卫国祗树给孤独园。时。有迦摩天子。容色绝妙。于后夜时来诣佛所。稽首佛足。身诸光明遍照祗树给孤独园。时。迦摩天子白佛言。甚难。世尊。甚难。善逝。尔时。世尊说偈答言</p>
<p>
	　　所学为甚难具足戒三昧</p>
<p>
	　　远离于非家闲居寂静乐</p>
<p>
	　　迦摩天子白佛言。世尊。静默甚难得。尔时。世尊说偈答言</p>
<p>
	　　得所难得学具足戒三昧</p>
<p>
	　　昼夜常专精修习意所乐</p>
<p>
	　　迦摩天子白佛言。世尊。正受心难得。尔时。世尊说偈答言</p>
<p>
	　　难住正受住诸根心决定</p>
<p>
	　　能断死魔縻mi2圣者随欲进</p>
<p>
	　　迦摩天子复白佛言。世尊。嶮道甚难行。尔时。世尊说偈答言</p>
<p>
	　　难涉之嶮道当行安乐进</p>
<p>
	　　非圣堕于彼足上头向下</p>
<p>
	　　贤圣乘正直嶮路自然平</p>
<p>
	　　佛说此经已。迦摩天子闻佛所说。欢喜随喜。稽首佛足。即没不现</p>
<p>
	　　(一三一四)如是我闻。一时。佛住舍卫国祗树给孤独园。时。有迦摩天子。容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。彼迦摩天子说偈问佛</p>
<p>
	　　贪恚何所因不乐身毛竖</p>
<p>
	　　恐怖从何起觉想由何生</p>
<p>
	　　犹如鸠摩罗依倚于乳母</p>
<p>
	　　尔时。世尊说偈答言</p>
<p>
	　　爱生自身长如尼拘律树</p>
<p>
	　　处处随所著如榛zhen1绵<a>丛林</a></p>
<p>
	　　若知彼因者发悟令开觉</p>
<p>
	　　度<a>生死</a>海流不复更受有</p>
<p>
	　　时。迦摩天子闻佛所说。欢喜随喜。稽首佛足。即没不现</p>
<p>
	　　(一三一五)如是我闻。一时。佛住舍卫国祗树给孤独园。时。有栴檀天子。容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。彼栴檀天子说偈问佛</p>
<p>
	　　闻瞿昙大智无障碍知见</p>
<p>
	　　何所住何学不遭他世恶</p>
<p>
	　　尔时。世尊说偈答曰</p>
<p>
	　　摄持身口意不造三恶法</p>
<p>
	　　处在于居家广集于群宾</p>
<p>
	　　信惠财法施以法立一切</p>
<p>
	　　住彼学彼法则无他世畏</p>
<p>
	　　佛说是经已。栴檀天子闻佛所说。欢喜随喜。稽首佛足。即没不现</p>
<p>
	　　(一三一六)如是我闻。一时。佛住舍卫国祗树给孤独园。时。有栴檀天子。容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。彼天子说偈问佛</p>
<p>
	　　谁度于诸流昼夜勤不懈</p>
<p>
	　　不攀无住处云何不没溺</p>
<p>
	　　尔时。世尊说偈答言</p>
<p>
	　　一切戒具足智慧善正受</p>
<p>
	　　内思惟正念能度难度流</p>
<p>
	　　不染此欲想<a>超度</a>彼色爱</p>
<p>
	　　贪喜悉已尽不入于难测</p>
<p>
	　　时。彼栴檀天子闻佛所说。欢喜随喜。稽首佛足。即没不现</p>
<p>
	　　(一三一七)如是我闻。一时。佛住舍卫国祗树给孤独园。时。有迦叶天子。容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。彼迦叶天子白佛言。世尊。我今当说比丘及比丘功德。佛告天子。随汝所说。时。迦叶天子而说偈言</p>
<p>
	　　比丘修正念其身善<a>解脱</a></p>
<p>
	　　昼夜常勤求坏有诸功德</p>
<p>
	　　了知于世间灭除一切有</p>
<p>
	　　比丘得无忧心无所染着</p>
<p>
	　　世尊。是名比丘。是名比丘功德。佛告迦叶。善哉。善哉。如汝所说。迦叶天子闻佛所说。欢喜随喜。稽首佛足。即没不现</p>
<p>
	　　(一三一八)如是我闻。一时。佛住舍卫国祗树给孤独园。时。有迦叶天子。容色绝妙。于后夜时来诣佛所。稽首佛足。退坐一面。其身光明遍照祗树给孤独园。时。彼迦叶天子白佛言。世尊。我今当说比丘及比丘所说。佛告迦叶天子。随所乐说。时。彼迦叶天子而说偈言</p>
<p>
	　　比丘守正念其心善解脱</p>
<p>
	　　昼夜常勤求逮得离尘垢</p>
<p>
	　　晓了知世间于尘离尘垢</p>
<p>
	　　比丘无忧患心无所染着</p>
<p>
	　　世尊。是名比丘。是名比丘所说。佛告迦叶。如是。如是。如汝所说。迦叶天子闻佛所说。欢喜随喜。稽首佛足。即没不现</p>
<p>
	　　(一三一九)如是我闻。一时。佛在摩竭提国人间游行。日暮与五百比丘于屈摩夜叉鬼住处宿。时。屈摩夜叉鬼来诣佛所。稽首佛足。退住一面。时。屈摩夜叉鬼白佛言。世尊。今请世尊与诸大众于此夜宿。尔时。世尊默然受请。是时。屈摩夜叉鬼知世尊默然受请已。化作五百重阁房舍。卧牀．坐床．踞牀。俱[袖-由+聂]zhe2褥枕。各五百具。悉皆化成。化作五百灯明。无诸烟炎。悉化现已。往诣佛所。稽首佛足。劝请世尊。令入其舍。令诸比丘次受房舍及诸卧具。周遍受已。还至佛所。稽首佛足。退坐一面。而说偈言</p>
<p>
	　　贤德有正念贤德常正念</p>
<p>
	　　正念安隐眠此世及他世</p>
<p>
	　　贤德有正念贤德常正念</p>
<p>
	　　正念安隐眠其心常寂止</p>
<p>
	　　贤德有正念贤德常正念</p>
<p>
	　　正念安隐眠舍降伏他军</p>
<p>
	　　贤德有正念贤德常正念</p>
<p>
	　　不杀不教杀不伏不教伏</p>
<p>
	　　慈心于一切心不怀怨结</p>
<p>
	　　尔时。世尊告屈摩夜叉鬼。如是。如是。如汝所说。时。屈摩夜叉鬼闻佛所说。欢喜随喜。稽首佛足。还自所住处</p>
<p>
	　　(一三二○)如是我闻。一时。佛住摩鸠罗山。尊者那伽波罗为亲侍者。尔时。世尊于夜闇时。天小微雨。电光睒shan3现。出于房外。露地经行。是时。天帝释作是念。今日世尊住摩鸠罗山。尊者那伽波罗亲侍供养。其夜闇冥。天时微雨。电光映现。世尊出房。露地经行。我当化作毘琉璃重阁。执持重阁。随<a>佛经</a>行。作是念已。即便化作鞞琉璃重阁。持诣佛所。稽首佛足。随佛经行。尔时。摩竭提国人若男若女。夜啼之时。以摩鸠罗鬼恐之即止。亲侍供养<a>弟子</a>之法。待师禅觉。然后乃眠。尔时。世尊为天帝释夜经行久。尔时。尊者那伽波罗作是念。世尊今夜经行至久。我今当作摩鸠罗鬼形而恐怖之。时。那伽波罗比丘即反被俱执。长毛在外。往在世尊经行道头。白佛言。摩鸠罗鬼来。摩鸠罗鬼来。尔时。世尊告那伽波罗比丘。汝那伽波罗愚痴人。以摩鸠罗鬼神像恐怖佛耶。不能动如来．应．等正觉一毛发也。如来．应．等正觉久离恐怖。尔时。天帝释白佛言。世尊。世尊正法．律中亦复有此人耶。佛言。憍尸迦。瞿昙家中极大广阔。斯等于未来世亦当使得清净之法。尔时。世尊即说偈言</p>
<p>
	　　若复婆罗门于自所得法</p>
<p>
	　　得到于彼岸若一毘舍遮</p>
<p>
	　　及与摩鸠罗皆悉超过去</p>
<p>
	　　若复婆罗门于自所行法</p>
<p>
	　　一切诸受觉观察皆已灭</p>
<p>
	　　若复婆罗门自法度彼岸</p>
<p>
	　　一切诸因缘皆悉已灭尽</p>
<p>
	　　若复婆罗门自法度彼岸</p>
<p>
	　　一切诸人我皆悉已灭尽</p>
<p>
	　　若复婆罗门自法度彼岸</p>
<p>
	　　于生老病死皆悉已超过</p>
<p>
	　　佛说此经已。释提桓因闻佛所说。欢喜随喜。稽首佛足。即没不现</p>
<p>
	　　(一三二一)如是我闻。一时。佛住王舍城迦兰陀竹园。时。尊者阿那律陀于摩竭提国人间游行。到毕陵伽鬼子母住处宿。时。尊者阿那律陀夜后分时。端身正坐。诵忧陀那．波罗延那．见<a>真谛</a>．诸上座所说偈．<a>比丘尼</a>所说偈．尸路偈．义品．牟尼偈．修多罗。悉皆广诵尔时。毕陵伽鬼子夜啼。毕陵伽鬼子母为其子说偈呵止言</p>
<p>
	　　毕陵伽鬼子汝今莫得啼</p>
<p>
	　　当听彼比丘诵习法句偈</p>
<p>
	　　若知法句者能自护持戒</p>
<p>
	　　远离于杀生实言不妄语</p>
<p>
	　　能自舍非义解脱鬼神道</p>
<p>
	　　毕陵伽鬼子母说是偈时。毕陵伽鬼子啼声即止</p>
<p>
	　　(一三二二)如是我闻。一时。佛在摩竭提国人间游行。与大众俱。到富那婆薮鬼子母住处宿。尔时。世尊为诸比丘说四圣谛相应法。所谓苦圣谛．苦集圣谛．苦灭圣谛．苦灭道迹圣谛。尔时。富那婆薮鬼母。儿富那婆薮及鬼女郁多罗。二鬼小儿夜啼。时。富那婆薮鬼母教其男女故。而说偈言</p>
<p>
	　　汝富那婆薮郁多罗莫啼</p>
<p>
	　　令我得听闻如来所说法</p>
<p>
	　　非父母能令其子解脱苦</p>
<p>
	　　闻如来说法其苦得解脱</p>
<p>
	　　世人随爱欲为众苦所迫</p>
<p>
	　　如来为说法令破坏生死</p>
<p>
	　　我今欲闻法汝等当默然</p>
<p>
	　　时富那婆薮鬼女郁多罗</p>
<p>
	　　悉受其母语默然而静听</p>
<p>
	　　语母言善哉我亦乐闻法</p>
<p>
	　　此正觉世尊于摩竭胜山</p>
<p>
	　　为诸众生类演说脱苦法</p>
<p>
	　　说苦及苦因苦灭灭苦道</p>
<p>
	　　从此四圣谛安隐趣涅槃</p>
<p>
	　　母今但善听世尊所说法</p>
<p>
	　　时。富那婆薮鬼母即说偈言</p>
<p>
	　　奇哉智慧子善能随我心</p>
<p>
	　　汝富那婆薮善叹佛导师</p>
<p>
	　　汝富那婆薮及汝郁多罗</p>
<p>
	　　当生随喜心我已见圣谛</p>
<p>
	　　时。富那婆薮鬼母说是偈时。鬼子男女随喜默然</p>
<p>
	　　(一三二三)如是我闻。一时。佛在摩竭提国人间游行。与诸大众至摩尼遮罗鬼住处夜宿。尔时。摩尼遮罗鬼会诸鬼神。集在一处。时。有一女人。持香花鬘饰．饮食。至彼摩尼遮罗鬼神住处。彼女人遥见世尊在摩尼遮罗鬼神住处坐。见已。作是念。我今现见摩尼</p>
<p>
	　　遮罗鬼神。即说偈言</p>
<p>
	　　善哉摩尼遮住摩伽陀国</p>
<p>
	　　摩伽陀国人所求悉如愿</p>
<p>
	　　云何于此世常得安乐住</p>
<p>
	　　后世复云何而得生天乐</p>
<p>
	　　尔时。世尊说偈答言</p>
<p>
	　　莫放逸慢恣用摩尼鬼为</p>
<p>
	　　若自修所作能得生天乐</p>
<p>
	　　时。彼女人作是念。此非摩尼遮罗鬼。是沙门瞿昙。如是知已。即以香花鬘饰供养世尊。稽首礼足。退坐一面。而说偈言</p>
<p>
	　　何道趣安乐当修何等行</p>
<p>
	　　此世常安隐后世生天乐</p>
<p>
	　　尔时。世尊说偈答言</p>
<p>
	　　布施善调心乐执护诸根</p>
<p>
	　　正见修贤行亲近于沙门</p>
<p>
	　　以正命自活他世生天乐</p>
<p>
	　　何用三十三诸天之苦网</p>
<p>
	　　但当一其心断除于爱欲</p>
<p>
	　　我当说离垢<a>甘露</a>法善听</p>
<p>
	　　时。彼女人闻世尊说法。示教照喜。如佛常法。谓布施．持戒。生天之福。欲味．欲患。烦恼清净。出要．远离。功德福利。次第演说清净佛法。譬如鲜净白[叠*毛]die2。易染其色。时。彼女人亦复如是。即于坐上。于四圣谛得平等观苦．集．灭．道。时。彼女人见法．得法．知法．入法。度诸疑惑。不由于他。于正法．律得无所畏。即从座起。整衣服。合掌白佛。已度。世尊。已度。善逝。我从今日。尽<a>寿命</a>。归佛．归法．归比丘僧。时。彼女人闻佛所说。欢喜随喜。<a>礼佛</a>而去</p>
<p>
	　　(一三二四)如是我闻。一时。佛在摩竭提国人间游行。到针毛鬼住处夜宿。尔时。针毛鬼会诸鬼神。集在一处。时。有炎鬼见世尊在针毛鬼住处夜宿。见已。往诣针毛鬼所。语针毛鬼言。聚落主。汝今大得善利。今如来．应．等正觉于汝室宿。针毛鬼言。今当试看。为是如来．为非。时。针毛鬼与诸鬼神集会已。还归自舍。束身冲佛。尔时。世尊却身避之。如是再三。束身冲佛。佛亦再三却身避之。尔时。针毛鬼言。沙门怖耶。佛言。聚落主。我不怖也。但汝触恶。针毛鬼言。今有所问。当为我说。能令我喜者善。不能令我喜者。当坏汝心。裂汝胸。令汝热血从其面出。捉汝两手掷zhi4恒水彼岸。佛告针毛鬼。聚落主。我不见诸天．魔．梵．沙门．婆罗门．天神．世人能坏如来．应．等正觉心者。能裂其胸者。能令热血从面出者。执其两臂掷着恒水彼岸者。汝今但问。当为汝说。令汝欢喜。时。针毛鬼说偈问佛</p>
<p>
	　　一切贪恚心以何为其因</p>
<p>
	　　不乐身毛竖恐怖从何起</p>
<p>
	　　意念诸觉想为从何所起</p>
<p>
	　　犹如新生儿依倚于乳母</p>
<p>
	　　尔时。世尊说偈答言</p>
<p>
	　　爱生自身长如尼拘律树</p>
<p>
	　　展转相拘引如藤绵丛林</p>
<p>
	　　若知彼所因当令鬼<a>觉悟</a></p>
<p>
	　　度生死海流不复重增有</p>
<p>
	　　尔时。针毛鬼闻世尊说偈。心得欢喜。向佛悔过。受持三归。佛说此经已。针毛鬼闻佛所说。欢喜奉行</p>
		

	
	

		</div></div><hr><script charset='utf-8' src='../../js/footer.js'></script></body></html>