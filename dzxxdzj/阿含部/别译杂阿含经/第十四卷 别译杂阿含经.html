<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十四卷 别译杂阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十四卷 别译杂阿含经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十四卷 别译杂阿含经</strong></p>
<p>
	　　失译人名今附秦录</p>
<p>
	　　（二六九）</p>
<p>
	　　如是我闻。一时佛在王舍城耆尼山中。有一天女。名求迦尼娑。本是波纯提女。光色倍常。于其夜中来诣佛所。威光晖曜普照此山悉皆大明。顶<a>礼佛</a>足在一面坐。即说偈言</p>
<p>
	　　口意宜修善不应作诸恶</p>
<p>
	　　身不以小恶加害于<a>世间</a></p>
<p>
	　　观欲空无实修于念觉意</p>
<p>
	　　设自不乐苦莫作损减业</p>
<p>
	　　尔时<a>世尊</a>赞天曰。善哉善哉。如汝所说</p>
<p>
	　　口意宜修善不应作众恶</p>
<p>
	　　身不以小恶加害于世间</p>
<p>
	　　观欲空无实修于念觉意</p>
<p>
	　　若自不乐苦莫作损减业</p>
<p>
	　　时波纯提女闻佛所说<a>欢喜</a>顶礼。即于坐没还于天宫</p>
<p>
	　　（二七○）</p>
<p>
	　　如是我闻。一时佛在舍卫国祇树给孤独园。尔时阿难告诸<a>比丘</a>。我今欲演四句之法。咸当善受至心谛听忆持莫忘。云何名为演四句法</p>
<p>
	　　口意宜修善不应作诸恶</p>
<p>
	　　身不以小恶加害于世间</p>
<p>
	　　观欲空无实修于念觉意</p>
<p>
	　　若自不乐苦莫作损减业</p>
<p>
	　　时有一<a>婆罗门</a>。去阿难不远。闻说斯偈即便思惟。如此偈义义味深远。非是人作。必是非人之所宣说。当往问佛。作是念已。时婆罗门即诣佛所问讯已讫。在一面坐白佛言。瞿昙。我从阿难闻说此偈如我思惟。此偈句义非人所作。佛告婆罗门。实尔实尔。实是非人之所宣说。非人所造。我于往时在王舍城耆尼山中。求迦尼娑天女。来诣我所顶礼我已。在一面坐即说斯偈。而斯偈者实非人说。时婆罗门闻佛所说。欢喜而去</p>
<p>
	　　（二七一）</p>
<p>
	　　如是我闻。一时佛在王舍城耆尼山中。时求迦尼娑天。本是波纯提女。身光晃曜犹如电光。淳诚至信归依三宝。来诣佛所在一面坐。以此光明普照此山悉皆洞然。求迦尼娑天女。即说偈言</p>
<p>
	　　我今以种种赞咏<a>佛法</a>僧</p>
<p>
	　　今但略宣说随意所乐足</p>
<p>
	　　口意宜修善不应造众恶</p>
<p>
	　　身不以小过加害于世间</p>
<p>
	　　观欲性相空修于念觉意</p>
<p>
	　　若自不乐苦莫作损减业</p>
<p>
	　　尔时世尊告天女言。如是如是。如汝所说。求迦尼天女。闻佛说已欢喜顶礼。于此处没还于天宫</p>
<p>
	　　（二七二）</p>
<p>
	　　如是我闻。一时佛在毗舍离北猕猴<a>彼岸</a>精舍之中。时波纯提天女。拙罗天女。光色倍常。往诣佛所顶礼佛足在一面坐。时此二天女放大光明。遍照猕猴及毗舍离悉皆大明。时拙罗天女。即说偈言</p>
<p>
	　　世尊婆伽婆无上等正觉</p>
<p>
	　　在于毗舍离住于大林中</p>
<p>
	　　求迦尼娑天并及于拙罗</p>
<p>
	　　波纯提女等稽首尊足下</p>
<p>
	　　我住昔曾闻能善称<a>说法</a></p>
<p>
	　　牟尼世尊者今现在演说</p>
<p>
	　　诸有生讥毁如斯深法者</p>
<p>
	　　是则名愚痴后必堕恶趣</p>
<p>
	　　有能赞圣法成就具于念</p>
<p>
	　　是名有智者后必生善处</p>
<p>
	　　时求迦尼娑天女。复说偈言</p>
<p>
	　　口意宜修善不应造众恶</p>
<p>
	　　身不以小恶加害于世间</p>
<p>
	　　观欲性相空修于念觉意</p>
<p>
	　　若自不乐苦莫作损减业</p>
<p>
	　　尔时世尊告天女言。如是如是。如汝所说。时天女等。闻佛说已。欢喜而去</p>
<p>
	　　（二七三）</p>
<p>
	　　如是我闻。一时佛住舍卫国祇树给孤独园。时有一天。于其夜中来诣佛所。威光大明遍照祇洹。顶礼既已退坐一面。而说偈言</p>
<p>
	　　不触者勿触触者必还报</p>
<p>
	　　以如是事故不应妄有触</p>
<p>
	　　若非津济处不应作渡意</p>
<p>
	　　尔时世尊。以偈答曰</p>
<p>
	　　可嗔而不嗔清净无结使</p>
<p>
	　　若欲恶加彼恶便及己身</p>
<p>
	　　如逆风扬土尘来自坌身</p>
<p>
	　　欲以嗔加彼彼受必还报</p>
<p>
	　　是二并名恶两俱不脱患</p>
<p>
	　　若嗔不加报能伏于大怨</p>
<p>
	　　尔时天复以偈赞言</p>
<p>
	　　往昔已曾见婆罗门<a>涅槃</a></p>
<p>
	　　久弃舍嫌怖能度世间爱</p>
<p>
	　　尔时此天说此偈已。欢喜而去</p>
<p>
	　　（二七四）</p>
<p>
	　　如是我闻。一时佛在舍卫国祇树给孤独园。时有一天。光颜炽盛容色殊常。来诣佛所顶礼佛足。在一面坐。而说偈言</p>
<p>
	　　孾愚少智者造于诸恶业</p>
<p>
	　　为已自作怨后受大苦报</p>
<p>
	　　尔时世尊。以偈答曰</p>
<p>
	　　所作业不善作已自烧煮</p>
<p>
	　　愚痴造众恶受报悲啼哭</p>
<p>
	　　天复以偈赞言</p>
<p>
	　　往昔已曾见婆罗门涅槃</p>
<p>
	　　久弃舍嫌怖能度世间爱</p>
<p>
	　　尔时此天说此偈已。欢喜顶礼还于天宫</p>
<p>
	　　（二七五）</p>
<p>
	　　如是我闻。一时佛住舍卫国祇树给孤独园。时有一天。威容光赫颜色殊常。来诣佛所。既顶礼已。退坐一面。而说偈言</p>
<p>
	　　不以言说故得名为<a>沙门</a></p>
<p>
	　　此实趣向道成就坚履迹</p>
<p>
	　　若有勇健者能深修<a>禅定</a></p>
<p>
	　　获得于<a>解脱</a>坏于魔结缚</p>
<p>
	　　作及不作业二俱称实说</p>
<p>
	　　诈伪无诚信智者所弃捐</p>
<p>
	　　己身实无得虚赞以自憍</p>
<p>
	　　诈伪虚诳说世间之大贼</p>
<p>
	　　尔时世尊。以偈答曰</p>
<p>
	　　不显己功德不知他心行</p>
<p>
	　　知已复涅槃能度世间爱</p>
<p>
	　　尔时此天闻佛偈已。而白佛言。我于今者实有罪过。唯愿听我诚心忏悔。时佛默然。天复说偈言</p>
<p>
	　　我今说罪悔汝不受我悔</p>
<p>
	　　怀恶心不善不舍于怨嫌</p>
<p>
	　　世尊以偈。复答天曰</p>
<p>
	　　说罪言忏悔内心实不灭</p>
<p>
	　　云何除嫌隟云何而得善</p>
<p>
	　　天又说偈重问曰</p>
<p>
	　　人谁无[亿-音+(夫*夫)]过人谁无误失</p>
<p>
	　　何谁离愚痴何谁常具念</p>
<p>
	　　尔时世尊。以偈答曰</p>
<p>
	　　如来婆伽婆正智得解脱</p>
<p>
	　　彼无诸[亿-音+(夫*夫)]过亦复无得失</p>
<p>
	　　彼已离愚痴能具于<a>正念</a></p>
<p>
	　　天复以偈赞言</p>
<p>
	　　我昔已曾见婆罗门涅槃</p>
<p>
	　　久弃舍嫌怖能度世间爱</p>
<p>
	　　尔时此天。说此偈已。欢喜而去</p>
<p>
	　　（二七六）</p>
<p>
	　　如是我闻。一时佛在王舍城迦兰陀竹林。尔时提婆达多友瞿迦梨。往诣佛所在一面立。佛告瞿迦梨。汝于<a>舍利弗</a>有缘莫生嫌想。<a>舍利</a>弗目连。净修梵行心意柔软。汝莫生嫌根。长夜受诸苦恼。瞿迦梨言。我信佛语。我随于佛。然舍利弗目连。实有恶欲。恶欲于彼实得<a>自在</a>。彼随恶欲。佛复告瞿迦梨。汝今勿于彼二人所生嫌恨心。如是至三。而瞿迦梨虽闻佛言。恶心不改舍佛而去。去佛不远身生恶疮。初如芥子。须臾之顷犹如豆许。复渐长大如毗梨果身体烂溃脓血流出。身坏命终堕大莲华<a>地狱</a>。时有三天光色倍常。于其夜中来至佛所。顶礼佛足在一面立。第一天白佛言。世尊。瞿迦梨是夜命终。第二天言。堕大莲华地狱。第三天即说偈言</p>
<p>
	　　夫人生世斧在口中由其恶言</p>
<p>
	　　自斩其身应赞而毁应毁而赞</p>
<p>
	　　口出绮语后受苦殃绮语夺财</p>
<p>
	　　是故小过谤佛圣贤是名大患</p>
<p>
	　　受苦长远具满百千入尼罗浮</p>
<p>
	　　及三十六入阿浮陀乃至堕彼</p>
<p>
	　　五阿浮陀诽谤贤圣口意造恶</p>
<p>
	　　入斯地狱</p>
<p>
	　　时彼三天礼佛足已。还于天宫</p>
<p>
	　　尔时佛告诸比丘。汝等欲闻彼阿浮陀地狱<a>寿命</a>长短以不。比丘白言。愿为我说。我等闻已信受忆持。尔时世尊告诸比丘。二十佉利胡麻得波罗捺。满溢一车。有长寿人。足满百年取其一粒。如是胡麻一切都尽此阿浮陀地狱所得寿命犹故未尽。此二十阿浮陀抵。成一尼罗浮陀。二十尼罗浮陀抵。一呵吒吒。二十呵吒吒抵。一睺睺。二十睺睺抵。一莲华地狱。二十莲华地狱抵。一大莲华地狱。瞿迦梨比丘以谤舍利弗目连故。堕是大莲华地狱中。佛告诸比丘。被烧燋柱尚不应谤。况情识类。佛说是已。诸比丘闻佛所说。欢喜奉行</p>
<p>
	　　（二七七）</p>
<p>
	　　如是我闻。一时佛在舍卫国祇树给孤独园。时有一天光色倍常。威颜晃曜遍照祇洹。来诣顶礼退坐一面。而说偈言</p>
<p>
	　　云何轻贱他及不轻贱他</p>
<p>
	　　为他所轻贱以何为首目</p>
<p>
	　　我今问如来大仙为我说</p>
<p>
	　　尔时世尊。以偈答曰</p>
<p>
	　　善知不轻贱不知名轻贱</p>
<p>
	　　乐法名恭敬慢法名不恭</p>
<p>
	　　不近善知识是名不敬首</p>
<p>
	　　乐行于非法亲友生怨嫉</p>
<p>
	　　与怨为亲友是为不敬首</p>
<p>
	　　如有妇女人履行不贞良</p>
<p>
	　　好与奸淫通作于无理行</p>
<p>
	　　男子违礼度其义亦复然</p>
<p>
	　　如是等名为轻贱之元首</p>
<p>
	　　斗秤欺诳人巧伪不均平</p>
<p>
	　　苟且怀贪利是名轻贱首</p>
<p>
	　　博弈相侵欺损丧钱财尽</p>
<p>
	　　如是等名为轻贱之首目</p>
<p>
	　　嗜睡着美味早眠而晚起</p>
<p>
	　　<a>懈怠</a>于事务而复憙嗔恚</p>
<p>
	　　如斯之等人亦名轻贱首</p>
<p>
	　　耳珰及镮钏擎盖锦屣履</p>
<p>
	　　贫穷自严饰是名轻贱首</p>
<p>
	　　财物既鲜少爱着情愈浓</p>
<p>
	　　虽生刹利种冀求得王位</p>
<p>
	　　如是愚痴人是名轻贱首</p>
<p>
	　　财宝其业大多眷属亲友</p>
<p>
	　　自食于美味不分施与他</p>
<p>
	　　受他好饮食及得财宝利</p>
<p>
	　　彼来至己家都无报答心</p>
<p>
	　　乃至不与食是名轻贱首</p>
<p>
	　　父母年朽迈衰老既至已</p>
<p>
	　　自食于甘美终不知供养</p>
<p>
	　　如斯之等人是名轻贱首</p>
<p>
	　　父母及兄弟亲属并姊妹</p>
<p>
	　　打骂出恶言是名轻贱首</p>
<p>
	　　沙门婆罗门中时来至家</p>
<p>
	　　不请不施食是名轻贱首</p>
<p>
	　　沙门婆罗门及贫穷乞匃</p>
<p>
	　　骂辱不施食是名轻贱首</p>
<p>
	　　谤佛及声闻<a>出家</a>在家人</p>
<p>
	　　为此非<a>法事</a>是名轻贱首</p>
<p>
	　　实非是<a>罗汉</a>自称是罗汉</p>
<p>
	　　<a>天人</a>婆罗门沙门中大贼</p>
<p>
	　　若为如是者是多轻贱首</p>
<p>
	　　如斯之等类为他所轻贱</p>
<p>
	　　世间可轻贱我悉知见之</p>
<p>
	　　宜应远舍离如怖畏崄道</p>
<p>
	　　天复以偈赞言</p>
<p>
	　　我昔已曾见婆罗门涅槃</p>
<p>
	　　久弃舍嫌怖能度世间爱</p>
<p>
	　　尔时此天说此偈已。欢喜而去</p>
<p>
	　　（二七八）</p>
<p>
	　　如是我闻。一时佛在舍卫国祇树给孤独园。时有一天颜容晖赫。光色甚明遍于祇洹。来诣佛所顶礼足已退坐一面。而说偈言</p>
<p>
	　　谁名为敬顺谁名为陵邈</p>
<p>
	　　谁为孾愚戏如小儿弄土</p>
<p>
	　　尔时世尊。以偈答曰</p>
<p>
	　　男子若敬顺女人必陵邈</p>
<p>
	　　男子若陵邈女人必敬顺</p>
<p>
	　　女人孾愚戏如小儿弄土</p>
<p>
	　　天复以偈赞言</p>
<p>
	　　我昔已曾见婆罗门涅槃</p>
<p>
	　　久弃舍嫌怖能度世间爱</p>
<p>
	　　尔时此天说此偈已。欢喜还宫</p>
<p>
	　　（二七九）</p>
<p>
	　　如是我闻。一时佛在舍卫国祇树给孤独园。时有一天身光晃曜。犹如电光遍照祇洹赫然甚明。来诣佛所顶礼足已退坐一面而说偈言</p>
<p>
	　　觉观意欲来遮止应遮止</p>
<p>
	　　一切尽遮止不造<a>生死</a>尘</p>
<p>
	　　尔时世尊。以偈答曰</p>
<p>
	　　觉观意欲来遮止应遮止</p>
<p>
	　　不应一切遮但遮恶觉观</p>
<p>
	　　恶恶应遮止遮止能遮止</p>
<p>
	　　若能如是者不为生死遮</p>
<p>
	　　天复以偈赞言</p>
<p>
	　　我昔已曾见婆罗门涅槃</p>
<p>
	　　久弃舍嫌怖能度世间爱</p>
<p>
	　　尔时此天说此偈已。欢喜还宫</p>
<p>
	　　（二八○）</p>
<p>
	　　如是我闻。一时佛在舍卫国祇树给孤独园。时有一天身光晃曜。遍照祇洹来诣佛所。礼佛足已退坐一面。而说偈言</p>
<p>
	　　云何得名称云何得财业</p>
<p>
	　　云何得称誉云何得亲友</p>
<p>
	　　尔时世尊。以偈答曰</p>
<p>
	　　持戒得名称布施得财宝</p>
<p>
	　　实语得称誉普施众皆亲</p>
<p>
	　　天复以偈赞言</p>
<p>
	　　我昔已曾见婆罗门涅槃</p>
<p>
	　　久弃舍嫌怖能度世间爱</p>
<p>
	　　尔时此天说此偈已。欢喜还宫</p>
<p>
	　　（二八一）</p>
<p>
	　　如是我闻。一时佛在舍卫国祇树给孤独园。时有一天光颜晃曜。赫然甚明遍于祇洹。来诣佛所顶礼佛足退坐一面。而说偈言</p>
<p>
	　　云何生为人如见极明了</p>
<p>
	　　集诸财宝利多少义云何</p>
<p>
	　　尔时世尊以偈答曰</p>
<p>
	　　先学众技能次集诸财宝</p>
<p>
	　　集财为四分一分供衣食</p>
<p>
	　　二分营作事一分俟匮乏</p>
<p>
	　　种田是初业商估是为次</p>
<p>
	　　蕃息养牛群羔牛并六畜</p>
<p>
	　　复有诸子息各为求妻妇</p>
<p>
	　　出女并姊妹及六畜家法</p>
<p>
	　　调和得利乐不和得苦恼</p>
<p>
	　　作事令终讫终不中休废</p>
<p>
	　　智者善思惟深知于得失</p>
<p>
	　　善解作不作财宝来趣己</p>
<p>
	　　如河归大海勤修于事业</p>
<p>
	　　如蜂采众华日日常增长</p>
<p>
	　　昼夜聚财业如彼蜂增长</p>
<p>
	　　财不寄老朽不与边远人</p>
<p>
	　　恶人作鄙业势力胜己者</p>
<p>
	　　终不以财宝与如是等人</p>
<p>
	　　与财为亲厚债索时忿诤</p>
<p>
	　　怪哉财义利失财失亲友</p>
<p>
	　　但<a>如法</a>聚财不应作非法</p>
<p>
	　　丈夫如法作端严极炽盛</p>
<p>
	　　既能自衣食又复惠施人</p>
<p>
	　　调适不失度命终得生天</p>
<p>
	　　天复以偈赞曰</p>
<p>
	　　我昔已曾见婆罗门涅槃</p>
<p>
	　　久弃舍嫌怖以度世间爱</p>
<p>
	　　尔时此天说此偈已。欢喜还宫</p>
<p>
	　　（二八二）</p>
<p>
	　　如是我闻。一时佛在舍卫国祇树给孤独园。尔时佛告诸比丘乃往古昔俱萨罗国。有一善弹琴人。名俱[少/兔]罗。涉路而行。时有六天女。各乘宫殿陵虚而行。天等出宫语此人言。舅可为我弹奏清琴。我当歌舞。时弹琴人睹其容貌光明异常生希有想。问言。姊妹。作何功德得生斯处。尔先为我说其先因。我当为尔弹奏清琴。天女答曰。汝今但当为我弹琴。我于歌中自说往缘。时俱[少/兔]罗于六天前即鼓琴。时第一天女。而说偈言</p>
<p>
	　　诸能以上衣用施于他人</p>
<p>
	　　人中生尊胜处天如我今</p>
<p>
	　　身如真金聚光色甚凞怡</p>
<p>
	　　天女有数百我为最尊胜</p>
<p>
	　　施于所爱物其福胜如是</p>
<p>
	　　第二天女。复说偈言</p>
<p>
	　　若以诸上味肴饍饮食施</p>
<p>
	　　生人为男女男女中最胜</p>
<p>
	　　若生于天上犹如我今日</p>
<p>
	　　以舍所爱故随意受快乐</p>
<p>
	　　汝观我宫殿乘空自在行</p>
<p>
	　　身如真金聚光颜甚殊妙</p>
<p>
	　　天女有数百我为最尊胜</p>
<p>
	　　施上味饮食获胜报如是</p>
<p>
	　　第三天女。复说偈言</p>
<p>
	　　若以胜妙香布施而修福</p>
<p>
	　　生人得尊胜处天如我身</p>
<p>
	　　以舍所爱故随意受快乐</p>
<p>
	　　汝观我宫殿乘空自在行</p>
<p>
	　　身如真金聚光颜甚殊妙</p>
<p>
	　　天女有数百我为最尊胜</p>
<p>
	　　以施胜香故获报得如是</p>
<p>
	　　第四天女。复说偈言</p>
<p>
	　　我本人中时孝事难舅姑</p>
<p>
	　　骂詈粗恶言我悉能忍受</p>
<p>
	　　是故于今者获得此天身</p>
<p>
	　　以能<a>孝顺</a>故随意受快乐</p>
<p>
	　　汝观我宫殿乘空自在行</p>
<p>
	　　身如真金聚光颜甚殊妙</p>
<p>
	　　天女有百数我为最尊胜</p>
<p>
	　　以能孝事故获胜报如是</p>
<p>
	　　第五天女。复说偈言</p>
<p>
	　　我于先身时属人为婢使</p>
<p>
	　　奉侍于大家随顺不嗔戾</p>
<p>
	　　精勤不懈怠早起而晚卧</p>
<p>
	　　若于大家所得少饮食时</p>
<p>
	　　分施于沙门及与婆罗门</p>
<p>
	　　是故得天身随意受快乐</p>
<p>
	　　汝观我宫殿乘空自在行</p>
<p>
	　　身如真金聚光颜甚殊妙</p>
<p>
	　　天女数百中我最为尊胜</p>
<p>
	　　处贱修<a>福田</a>获胜报如是</p>
<p>
	　　第六天女。复说偈言</p>
<p>
	　　我于先身时得见于比丘</p>
<p>
	　　及以<a>比丘尼</a>生大欢喜心</p>
<p>
	　　彼教我精勤得闻彼说法</p>
<p>
	　　一日受斋法是故今生天</p>
<p>
	　　随意受快乐汝观我宫殿</p>
<p>
	　　乘空自在行身如真金色</p>
<p>
	　　光颜甚殊妙天女数百中</p>
<p>
	　　我为最胜尊汝今且观我</p>
<p>
	　　以用善教故获胜报如是</p>
<p>
	　　时弹琴者。复说偈言</p>
<p>
	　　我今极善行可乐萨罗林</p>
<p>
	　　我今见天女晃曜如电光</p>
<p>
	　　见闻如斯事还归造功德</p>
<p>
	　　尔时比丘闻佛所说。欢喜奉行</p>
<p>
	　　（二八三）</p>
<p>
	　　如是我闻。一时佛在舍卫国祇树给孤独园。时有一天光色倍常。来至佛所顶礼佛足在一面坐。是天威德光明炽盛。普照祇洹悉皆大明。彼天尔时即说偈言</p>
<p>
	　　云何起必坏云何遮不生</p>
<p>
	　　云何舍所畏云何成法乐</p>
<p>
	　　尔时世尊。以偈答曰</p>
<p>
	　　嗔恚起时灭贪欲生必遮</p>
<p>
	　　弃无明<a>无畏</a>证灭最为乐</p>
<p>
	　　弃恚舍贪欲出于诸结使</p>
<p>
	　　不着于色名观诸法空林</p>
<p>
	　　欲为生死根欲能生诸苦</p>
<p>
	　　断欲得解脱诸苦亦复然</p>
<p>
	　　苦得解脱故苦本亦解脱</p>
<p>
	　　孾愚无智者放逸不观苦</p>
<p>
	　　是故没<a>苦海</a>缠缚无穷已</p>
<p>
	　　智者捡乱心不宜着诸欲</p>
<p>
	　　夫为放逸行能坏禅定乐</p>
<p>
	　　是故应摄想勿得着欲染</p>
<p>
	　　譬如巨富者守护其珍宝</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖已弃舍能度世间爱</p>
<p>
	　　尔时此天说此偈已。欢喜而去</p>
<p>
	　　（二八四）</p>
<p>
	　　如是我闻。一时佛在舍卫国祇树给孤独园。尔时有天光色倍常。来至佛所顶礼佛足在一面坐。是天威德光明炽盛。普照祇洹悉皆大明。彼天尔时即说偈言</p>
<p>
	　　虽到于五尘不名为贪欲</p>
<p>
	　　思想生染着乃名为贪欲</p>
<p>
	　　欲能缚世间健者得解脱</p>
<p>
	　　尔时世尊。以偈答曰</p>
<p>
	　　欲性本无常断灭则悟道</p>
<p>
	　　着欲生系缚永不得解脱</p>
<p>
	　　若以信为伴不信莫由起</p>
<p>
	　　名称转增长寿终得生天</p>
<p>
	　　若复断除欲不数数受有</p>
<p>
	　　不还来生死永入于涅槃</p>
<p>
	　　知身空<a>无我</a>观名色不坚</p>
<p>
	　　不着于名色从是而解脱</p>
<p>
	　　亦不见解脱及以非解脱</p>
<p>
	　　哀愍利群生广<a>饶益</a>一切</p>
<p>
	　　天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久舍离能度世间爱</p>
<p>
	　　尔时此天说此偈已。欢喜而去</p>
<p>
	　　（二八五）</p>
<p>
	　　如是我闻。一时佛在舍卫国祇树给孤独园。尔时有天光明倍常。来至佛所头面礼佛在一面坐。而说偈言</p>
<p>
	　　应共谁止住复应亲近谁</p>
<p>
	　　从谁所受法得利不生恶</p>
<p>
	　　尔时世尊。以偈答曰</p>
<p>
	　　应共善人住亲近于善者</p>
<p>
	　　从彼人受法得利不生恶</p>
<p>
	　　应共善人住亲近于善者</p>
<p>
	　　从彼人受法智者得利乐</p>
<p>
	　　应共善人住亲近于善者</p>
<p>
	　　从彼人受法智者得名誉</p>
<p>
	　　亲近于善者从彼人受法</p>
<p>
	　　智者得解慧是故应共住</p>
<p>
	　　亲近于善者从彼人受法</p>
<p>
	　　亲族中尊胜能离于忧愁</p>
<p>
	　　于一切苦中而能得解脱</p>
<p>
	　　远离诸恶趣能断一切缚</p>
<p>
	　　纯受上妙乐得近于涅槃</p>
<p>
	　　天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天说此偈已。欢喜而去</p>
<p>
	　　（二八六）</p>
<p>
	　　如是我闻。一时佛在舍卫国祇树给孤独园。尔时有天光明倍常。普照祇洹悉皆大明。来诣佛所顶礼佛足却坐一面。而说偈言</p>
<p>
	　　贪吝贫穷苦皆由不惠施</p>
<p>
	　　若欲求福德智者应施与</p>
<p>
	　　尔时世尊。以偈答曰</p>
<p>
	　　可怖莫过贪贫乏恒饥渴</p>
<p>
	　　恐贫不布施不施畏甚大</p>
<p>
	　　今世若后世饥穷苦难计</p>
<p>
	　　若得少能施得多亦能施</p>
<p>
	　　生时得快乐寿终得生天</p>
<p>
	　　难施而能施是名难作业</p>
<p>
	　　孾愚不知解诸佛贤圣法</p>
<p>
	　　愚智俱命终生处各别异</p>
<p>
	　　愚者堕地狱受于种种苦</p>
<p>
	　　智者生人天乃可得解脱</p>
<p>
	　　贫穷捃拾活以用养妻子</p>
<p>
	　　净心割少施其福无有量</p>
<p>
	　　设百千大祀供养于一切</p>
<p>
	　　不及贫布施十六分中一</p>
<p>
	　　大祀有鞭打侵掠他财宝</p>
<p>
	　　种种苦恼人以成大祀业</p>
<p>
	　　以恶取财宝众皆不欢悦</p>
<p>
	　　如是不净施及以小净施</p>
<p>
	　　受报有好丑不可以相比</p>
<p>
	　　如法聚财物终不非法求</p>
<p>
	　　得财舍用施正直而施与</p>
<p>
	　　具戒修禅定正直者受取</p>
<p>
	　　福聚布四方犹如大海水</p>
<p>
	　　天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久舍离能度世间爱</p>
<p>
	　　尔时此天说此偈已。欢喜而去</p>
<p>
	　　（二八七）</p>
<p>
	　　如是我闻。一时佛在王舍城毗婆山侧七叶窟中。时佛为佉陀罗刺脚极为苦痛。如来默受。虽复苦痛无所请求。尔时有八天子。颜容端正来诣佛所。中有一天言。沙门瞿昙实是丈夫人中师子。虽受苦痛不舍念觉心无恼异。若复有人于瞿昙大师子所生诽谤者。当知是人甚大愚痴。第二天亦作是说。瞿昙沙门丈夫龙象。虽受苦痛不舍念觉心无恼异。若复有人于瞿昙龙象所生诽谤者。当知是人甚大愚痴。第三天复作是言。沙门瞿昙如善乘牛。第四天复作是言。沙门瞿昙如善乘马。第五天复作是言。沙门瞿昙犹如牛王。第六天复作是言。沙门瞿昙无上丈夫。第七天复作是言。沙门瞿昙人中莲花。第八天复作是言。沙门瞿昙犹如分陀利。观彼禅寂极为善定。终不矜高亦不卑下。止故解脱。解脱故止。时第八天。即说偈言</p>
<p>
	　　非彼清净心假使满百千</p>
<p>
	　　通达五比施为于戒取缚</p>
<p>
	　　没溺爱欲海不能度彼岸</p>
<p>
	　　尔时八天说此偈已。顶礼佛足。还其所止</p>
<p>
	　　垂下及遮止名称及技能</p>
<p>
	　　弹琴并弃舍种别．善丈夫</p>
<p>
	　　悭贪不惠施八天为第十</p>
<p>
	　　（二八八）</p>
<p>
	　　如是我闻。一时佛在舍卫国祇树给孤独园。时有一天颜色殊常。来诣佛所赫然大明。顶礼佛足在一面坐。而说偈言(丹本澄函第十一卷初准)</p>
<p>
	　　譬如彼大地广大无有边</p>
<p>
	　　又亦如巨海甚深无崖际</p>
<p>
	　　须弥极高峻无以能喻及</p>
<p>
	　　谁如那罗延男子中无比</p>
<p>
	　　尔时世尊。以偈答曰</p>
<p>
	　　无物广于爱深大不过腹</p>
<p>
	　　憍慢高须弥唯有佛世尊</p>
<p>
	　　于诸男子中最胜无伦匹</p>
<p>
	　　天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久舍离能度世间爱</p>
<p>
	　　尔时此天说此偈已。欢喜还宫</p>
<p>
	　　（二八九）</p>
<p>
	　　如是我闻。一时佛在舍卫国祇树给孤独园。时有一天。于其中夜来诣佛所。威光照曜赫然甚明。顶礼佛足在一面坐。而说偈言</p>
<p>
	　　何物火不烧旋岚不能坏</p>
<p>
	　　劫尽大洪水一切浸烂坏</p>
<p>
	　　何物于彼所而得不烂溃</p>
<p>
	　　男子若女人所有诸财宝</p>
<p>
	　　以何方便故王贼不能侵</p>
<p>
	　　是何坚牢藏无能毁坏者</p>
<p>
	　　尔时世尊。以偈答曰</p>
<p>
	　　福聚火不烧旋岚不吹坏</p>
<p>
	　　劫尽洪水浸不能令腐朽</p>
<p>
	　　男女有福聚王贼不能侵</p>
<p>
	　　福是坚牢藏无能侵毁者</p>
<p>
	　　天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久舍离能度世间爱</p>
<p>
	　　尔时此天说此偈已。欢喜还宫</p>
<p>
	　　（二九○）</p>
<p>
	　　如是我闻。一时佛在舍卫国祇树给孤独园。时有一天。于其夜中来诣佛所。威光照曜赫然大明。顶礼佛足却坐一面。而说偈言</p>
<p>
	　　谁能具旷路涉道之资粮</p>
<p>
	　　以何因缘故贼所不能劫</p>
<p>
	　　设复逢奸恶云何得守护</p>
<p>
	　　云何彼劫夺而生大欢喜</p>
<p>
	　　云何常亲近智者生欣悦</p>
<p>
	　　尔时世尊。以偈答曰</p>
<p>
	　　信为远资粮福聚非贼劫</p>
<p>
	　　贼劫戒遮杀沙门劫生喜</p>
<p>
	　　数亲近沙门智者生欣悦</p>
<p>
	　　天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久舍离能度世间爱</p>
<p>
	　　尔时此天说此偈已。欢喜还宫</p>
<p>
	　　（二九一）</p>
<p>
	　　如是我闻。一时佛在舍卫国祇树给孤独园。时有一天光色倍常。于其中夜来诣佛所。威光赫然悉皆大明。顶礼佛足却坐一面。而说偈言</p>
<p>
	　　乐者所思念称意尽获得</p>
<p>
	　　一切诸乐中欲乐最为胜</p>
<p>
	　　尔时世尊。以偈答曰</p>
<p>
	　　乐者无思念苦者有愿求</p>
<p>
	　　若人舍思愿是为最为胜</p>
<p>
	　　天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久舍离能度世间爱</p>
<p>
	　　尔时此天说此偈已。欢喜还宫</p>
<p>
	　　（二九二）</p>
<p>
	　　如是我闻。一时佛在舍卫国祇树给孤独园。时有一天光颜殊特赫然大明。来诣佛所。顶礼佛足退坐一面。而说偈言</p>
<p>
	　　佛为天人师于诸物中胜</p>
<p>
	　　能知一切法利益诸世间</p>
<p>
	　　一切诸难中何物最为难</p>
<p>
	　　唯愿大仙尊为我分别说</p>
<p>
	　　尔时世尊。以偈答曰</p>
<p>
	　　于他得自在忍彼触恼难</p>
<p>
	　　贫穷能布施危厄持戒难</p>
<p>
	　　盛年处荣贵舍欲出家难</p>
<p>
	　　天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久舍离能度世间爱</p>
<p>
	　　尔时此天说此偈已。欢喜还宫</p>
<p>
	　　（二九三）</p>
<p>
	　　如是我闻。一时佛在舍卫国祇树给孤独园。时有一天来诣佛所。威光晃曜赫然大明。顶礼佛足退坐一面。而说偈言</p>
<p>
	　　车为云何生谁将车所至</p>
<p>
	　　车去为远近车云何损灭</p>
<p>
	　　尔时世尊。以偈答曰</p>
<p>
	　　从业出生车心将转运去</p>
<p>
	　　去至因尽处因尽则灭坏</p>
<p>
	　　天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久舍离能度世间爱</p>
<p>
	　　尔时此天说此偈已。欢喜还宫</p>
<p>
	　　（二九四）</p>
<p>
	　　如是我闻。一时佛在舍卫国祇树给孤独园。时有一天光色倍常来诣佛所。身光晃曜遍照祇洹悉皆大明。时此天子却坐一面。而白佛言。世尊。须多蜜奢锯陀女生子。佛言斯是不善。非是善也</p>
<p>
	　　尔时此天。即说偈言</p>
<p>
	　　子生世言乐生子极欣庆</p>
<p>
	　　父母渐老朽何故说不善</p>
<p>
	　　尔时世尊。以偈答曰</p>
<p>
	　　我知生子者必有爱别离</p>
<p>
	　　阴聚和合苦此都非是子</p>
<p>
	　　是名与诸苦孾愚谓为乐</p>
<p>
	　　是故我说言生子为不善</p>
<p>
	　　不善作善想不爱作爱想</p>
<p>
	　　苦作于乐想放逸所极熟</p>
<p>
	　　天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久舍离能度世间爱</p>
<p>
	　　尔时此天说此偈已。欢喜还宫</p>
<p>
	　　（二九五）</p>
<p>
	　　如是我闻。一时佛在舍卫国祇树给孤独园。时有一天光颜晖曜。威色倍常赫然大明。来诣祇洹顶礼佛足在一面坐。而说偈言</p>
<p>
	　　云何自思算不为烦恼覆</p>
<p>
	　　云何复名为永离于众数</p>
<p>
	　　尔时世尊。以偈答曰</p>
<p>
	　　若善算计者二漏不<a>流转</a></p>
<p>
	　　名色永已灭彼名离众处</p>
<p>
	　　总数不覆藏已去于总数</p>
<p>
	　　天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久舍离能度世间爱</p>
<p>
	　　尔时此天说此偈已。欢喜还宫</p>
<p>
	　　（二九六）</p>
<p>
	　　如是我闻。一时佛在舍卫国祇树给孤独园。时有一天。光色晖曜赫然大明。来诣祇洹顶礼佛足退坐一面。而说偈言</p>
<p>
	　　何物重于地何物高于空</p>
<p>
	　　何物疾于风何物多草木</p>
<p>
	　　尔时世尊。以偈答曰</p>
<p>
	　　持戒重于地憍慢高于空</p>
<p>
	　　心念疾于风乱想多草木</p>
<p>
	　　天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久舍离能度世间爱</p>
<p>
	　　尔时此天说此偈已。欢喜还宫</p>
<p>
	　　（二九七）</p>
<p>
	　　如是我闻。一时佛在舍卫国祇树给孤独园。时有一天。威颜晃曜光色殊常。来诣祇洹赫然大明。顶礼佛足退坐一面。而说偈言</p>
<p>
	　　<a>修行</a>何戒行复作何威仪</p>
<p>
	　　有何功德力造作何业行</p>
<p>
	　　具足何等法得生于天上</p>
<p>
	　　愿世尊悲愍为我开显说</p>
<p>
	　　尔时世尊。以偈答曰</p>
<p>
	　　我今为汝说汝当至心听</p>
<p>
	　　诸欲生天者先当断<a>杀生</a></p>
<p>
	　　善修于禁戒守摄于诸根</p>
<p>
	　　不害有生类便得生天上</p>
<p>
	　　不盗他财物彼与乐受取</p>
<p>
	　　断于奸盗心便得生天上</p>
<p>
	　　不奸他妇女度邪淫彼岸</p>
<p>
	　　自足己妻色便得生天上</p>
<p>
	　　为利自己身亦欲利于彼</p>
<p>
	　　并为财利故远离诸放逸</p>
<p>
	　　实语不虚妄便得生天上</p>
<p>
	　　除去于两舌不斗乱彼此</p>
<p>
	　　乐出和合语以此因缘故</p>
<p>
	　　便得生天上断于粗恶言</p>
<p>
	　　谗刺触恼故吐辞皆柔软</p>
<p>
	　　闻者生欣悦以是业缘故</p>
<p>
	　　得生于天上除断于绮语</p>
<p>
	　　不谈无益事知时而说法</p>
<p>
	　　便得生天上若聚落旷野</p>
<p>
	　　不生贪利想于他财物所</p>
<p>
	　　不起愚痴心便得生天上</p>
<p>
	　　慈心不害物不挟怨憎心</p>
<p>
	　　向于群生类心无怒害想</p>
<p>
	　　便得生天上信业及果报</p>
<p>
	　　能修信施者二事俱生信</p>
<p>
	　　具足得<a>正见</a>便得生天上</p>
<p>
	　　如斯众善法白净十业道</p>
<p>
	　　悉能修<a>行者</a>必得生天上</p>
<p>
	　　天复以偈赞言</p>
<p>
	　　往昔已曾见婆罗门涅槃</p>
<p>
	　　久舍于嫌怖能度世间爱</p>
<p>
	　　尔时此天。说此偈已。欢喜还宫</p>
<p>
	　　大地．火不烧谁赍粮．所愿</p>
<p>
	　　甚能及车乘锯陀女．算数</p>
<p>
	　　何重并十善</p>
		

	
	

		</div></div><hr><script charset='utf-8' src='../../js/footer.js'></script></body></html>