<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 别译杂阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 别译杂阿含经</center></div><div class='fo'><center>经文出处:来自无量光明网</center><br/><br>
			<p>
	　　<strong>第四卷 别译杂阿含经</strong></p>
<p>
	　　失译人名今附秦录</p>
<p>
	　　初诵第四</p>
<p>
	　　（六三）</p>
<p>
	　　如是我闻。一时佛在舍卫国祇树给孤独园。摩竭提国阿阇世王。将领四兵来。共波斯匿王。交阵大战。时阿阇世王韦提希子。破波斯匿王所将军众。波斯匿王。单乘一车。独得入城。时诸<a>比丘</a>。入城乞食。见是事已。乞食讫洗足。往诣佛所。顶<a>礼佛</a>足。在一面立。白佛言。<a>世尊</a>。我等晨朝入城乞食。见阿阇世王。及波斯匿王。各严四兵。极大斗战。波斯匿王。所将四兵。为彼所破。唯王一身。单乘一车。独得入城。尔时世尊。闻斯事已。即说偈言</p>
<p>
	　　胜则多怨疾负则恼不眠</p>
<p>
	　　若无胜负者寂灭安睡眠</p>
<p>
	　　佛说是已。诸比丘闻佛所说。<a>欢喜</a>奉行</p>
<p>
	　　（六四）</p>
<p>
	　　如是我闻。一时佛在舍卫国祇树给孤独园。尔时摩竭提阿阇世王。及波斯匿王。各严四兵。交兵大战。波斯匿王。大破阿阇世王所将兵众。并复擒得阿阇世王身。波斯匿王。既得胜已。与阿阇世王。同载一车。来诣佛所。顶礼佛足。时波斯匿王。白佛言。世尊。此摩竭提阿阇世王韦提希子。我于彼所。初无怨嫌。彼于我所。恒怀憎嫉。然其是我亲友之子。以是之故。我今欲放令得还国。佛言大王。可放令去。若能放彼王。于长夜有大利益。尔时世尊。即说偈言</p>
<p>
	　　力能破他军还为他所坏</p>
<p>
	　　力能侵掠人逻为他所掠</p>
<p>
	　　愚谓为无报必受于大苦</p>
<p>
	　　若当命终时乃知实有报</p>
<p>
	　　佛说是已。诸比丘闻佛所说。欢喜奉行</p>
<p>
	　　（六五）</p>
<p>
	　　如是我闻。一时佛在舍卫国祇树给孤独园。尔时波斯匿王。于闲静处。作是思惟。佛所教法。极有义利。能得现报。无有热恼。不待时节。能将于人到于善处。语诸人言。汝等来善示汝妙法。夫为智者。自身取证。深得解达。须善友须善同伴。恒应亲友。如是善友。不向恶友。并恶知识。远离恶伴。思惟是已。从坐处起。往诣佛所。在一面坐。白佛言。世尊。我于闲处。作是思惟。佛所教法。有大义利。能招现报。无诸热恼。不待时节。乃至不与恶友交游。佛告王曰。实尔实尔。佛所教法。有大义利。能招现报。乃至不与恶伴交游。我于往时。在王舍城耆梨跋提林。尔时阿难比丘。独在静处。作是思惟。善知识者。梵行半体。阿难起已。来至我所。顶礼我已。而作是言。善知识者。梵行半体。非恶知识恶伴恶友。我告阿难。止止莫作是语。所以者何。夫善知识善友善伴。乃是梵行全体。又善友伴者。不与恶知识恶友恶伴。而为徒党。何以故。我以善知识故。脱于<a>生死</a>。是故当知。善知识者。梵行全体。如是之事。应分别知。佛所<a>说法</a>。有大义利。能招现报。乃至不与恶友恶伴恶知识等。而为伴党。尔时世尊。即说偈言</p>
<p>
	　　于诸善法中不放逸最胜</p>
<p>
	　　若当放逸者贤圣所讥嫌</p>
<p>
	　　若不放逸者获于天帝位</p>
<p>
	　　于诸天中胜于作无作中</p>
<p>
	　　不放逸最胜若不放逸者</p>
<p>
	　　坐禅尽诸漏逮得于胜果</p>
<p>
	　　佛说是已。诸比丘闻佛所说。欢喜奉行</p>
<p>
	　　（六六）</p>
<p>
	　　如是我闻。一时佛在舍卫国祇树给孤独园。尔时波斯匿王。于闲静处。作是思惟。颇有一法。能得现利。及后世利。作是念已。往诣佛所。顶礼佛足。退坐一面。白佛言。世尊。颇有一法。能得现利。后世利不。佛告王曰。我有一法。<a>修行</a>增广。现在未来。多所<a>饶益</a>。所谓修行。不放逸法。现得利益。来世亦利。譬如大地。能生百谷。一切草木一切善法。亦因不放逸生。不放逸增长。不放逸广大。大王犹如大地。一切种子。因地而生。因地增广。一切众生。因不放逸。亦复如是。一切根香中。黑坚实香。最为第一。此事亦尔。一切善法。因不放逸。坚实香中。赤栴檀。为第一。此事亦尔。一切善法。因不放逸为本。不放逸者。是实法因。不放逸者。善法生处。一切华鬘中。乾陀婆梨琴华鬘。最为第一。一切善法中。不放逸第一。余如上说</p>
<p>
	　　一切水生华中。青莲华第一。一切善法中。不放逸第一。余如上说</p>
<p>
	　　一切畜生迹中。象迹最大。一切善法中。不放逸第一。余如上说</p>
<p>
	　　如与贼战。能先诸斗。名为第一。一切善法。不放逸第一。余如上说</p>
<p>
	　　一切兽中。师子第一。善法之中。不放逸第一。余如上说</p>
<p>
	　　一切楼观。高波那写。最为第一。善法之中。不放逸第一。余如上说</p>
<p>
	　　一切阎浮提树。阎浮提界上树。最为第一。善法之中。不放逸为第一。余如上说</p>
<p>
	　　一切詹婆罗树中。鸠罗苦婆罗。最为第一。诸善法中。不放逸第一。余如上说</p>
<p>
	　　一切波吒罗树中。锦文芭吒罗为第一。诸善法中。不放逸第一。余如上说</p>
<p>
	　　一切树中。波利质多罗。为第一。诸善法中。不放逸第一。余如上说</p>
<p>
	　　一切山中。须弥山第一。诸善法中。不放逸第一。余如上说</p>
<p>
	　　一切金中。阎浮檀金第一。诸善法中。不放逸第一。余如上说</p>
<p>
	　　一切妙衣。迦尸衣第一。诸善法中。不放逸第一。余如上说</p>
<p>
	　　一切色中。白为第一。诸善法中。不放逸第一。余如上说</p>
<p>
	　　一切鸟中金翅为第一。诸善法中。不放逸第一。余如上说</p>
<p>
	　　一切明中。日光为第一。不放逸法。亦复如是。余如上说</p>
<p>
	　　如上说诸修行善行。不放逸者。是其根本。是其生因。是故大王。汝今应修不放逸法。亦应依止不放逸法。王若如是。王之夫人。及以妃后。亦不放逸。王子大臣。及诸官属。亦复如是。若不放逸。即是守护中宫内外。以不放逸故。仓库盈满。王不放逸。则为自护。并护一切。尔时世尊。即说偈言</p>
<p>
	　　不放逸最胜放逸多讥嫌</p>
<p>
	　　今世不放逸后世得大利</p>
<p>
	　　现利他世利解知二俱利</p>
<p>
	　　是名为健夫明哲之所行</p>
<p>
	　　佛说是已。诸比丘闻佛所说。欢喜奉行</p>
<p>
	　　（六七）</p>
<p>
	　　如是我闻。一时佛在舍卫国祇树给孤独园。尔时波斯匿王。于闲静处。作是思惟。世有三法。一者可憎。二不可爱。三不可追念。何谓可憎。所谓老也。何谓不可爱。所谓病也。何谓不可追念。所谓死也。波斯匿王。思惟是已。即从坐起。往诣佛所。顶礼佛已。在一面坐。白佛言。世尊。我于静处。作是思惟世有三法。一者可憎二者不可爱。三者不可追念。何谓可憎。所谓老也。何谓不可爱。所谓病也。何谓不可追念。所谓死也。佛告王曰。如是如是。此三种法。实如王言。佛言大王。<a>世间</a>若无此三佛不出世。亦不说法。以有此三故。佛出世为众说法。尔时世尊。即说偈言</p>
<p>
	　　王车严饰盛庄挍甚奇妙</p>
<p>
	　　久故色毁败如身必归老</p>
<p>
	　　实法无衰老展转相付故</p>
<p>
	　　咄哉老贼恶端正殊妙色</p>
<p>
	　　汝能坏败也设寿满百年</p>
<p>
	　　必入于死径病来夺其力</p>
<p>
	　　老将付与死是故常乐禅</p>
<p>
	　　捡心勤精进了知生边际</p>
<p>
	　　胜彼魔军众度有生死岸</p>
<p>
	　　佛说是已。诸比丘闻佛所说。欢喜奉行</p>
<p>
	　　（六八）</p>
<p>
	　　如是我闻。一时佛在舍卫国祇树给孤独园。尔时波斯匿王。往诣佛所。顶礼佛足。在一面坐。白佛言。世尊。布施之时。应与何处。佛答王曰。修布施者。随意所乐。布施于彼。王复问佛。布施何处。得大果报。佛答王曰。汝问异前。我今问汝。随汝意答。如出军阵。欲斗战时。如东方有刹利。盛壮有力。然其不能善解兵法。亦复不知善调其身。及以射术。畏惮前敌。生于惊惧。每常先退。不能住其所止之处。射箭不远。设复射箭。终无所中。不堪处彼大阵之中。大王若斗战时。有如此人。王当安慰。汝亲近我。当重赏赐。王能尔不。王言。世尊。我实不用如是之人。何以故。斗战之时。所不须故。南方有<a>婆罗门</a>。西方有毗舍。北方有首陀。亦复如是。如此人等。王当用不。王言。若斗战时。皆所不用。佛言。若斗战时。东方有刹利来。年在盛壮。身体丁大骁勇有力。善解兵法。兼知射术种种诸术。多诸手伎。善能调身。勇于向敌。大胆不惧。心无惊畏。见敌不退。住所住处。弯弓远射。能中于物。箭不虚发。勇捍直进。能坏大阵。大王若斗战时。当用何者。王答佛言。用勇健者。何以故。斗战之法。须勇健故。南西北方。亦复如是。佛告大王。如是大王。若有<a>沙门</a>婆罗门。五支不具。不任<a>福田</a>。复有五支满足。堪任福田。施得大果。得大利益。极为炽盛。果报增广。云何名为具于五支。断除五盖。云断除五盖何。断除欲盖嗔恚睡眠调悔及疑。自知除五欲。名断除五盖。云何满足五支。满足无学<a>戒定慧</a><a>解脱</a>解脱知见。若能满足如是五支。沙门婆罗门施得大果。名大炽然。果报深广。尔时世尊即说偈言</p>
<p>
	　　譬如有一人骁勇有大力</p>
<p>
	　　兼善解射术众技悉备知</p>
<p>
	　　斗战须此人当厚赐财宝</p>
<p>
	　　并与其爵赏不择其种姓</p>
<p>
	　　但录其功勋大王应如是</p>
<p>
	　　若能行善者柔和修忍辱</p>
<p>
	　　能见四<a>真谛</a>得入于圣位</p>
<p>
	　　供养黠慧者不应择种姓</p>
<p>
	　　住处悉应有饮食并卧具</p>
<p>
	　　如此之供养应有具戒者</p>
<p>
	　　于大洪流中应作浮囊栰</p>
<p>
	　　并造作桥船自渡亦济他</p>
<p>
	　　安直多闻者譬如有密云</p>
<p>
	　　遍覆于世界电光甚赫曜</p>
<p>
	　　雷音声远震降注于大雨</p>
<p>
	　　土地普沾洽众卉木<a>丛林</a></p>
<p>
	　　无不蒙润者禾稼既滋茂</p>
<p>
	　　农夫生悦庆如是信施主</p>
<p>
	　　多闻能惠施无有悭嫉者</p>
<p>
	　　润泽喻饮食劝让益进与</p>
<p>
	　　如雷音远震譬如降注雨</p>
<p>
	　　大获于子实能修布施者</p>
<p>
	　　大获于功德后得<a>涅槃</a>乐</p>
<p>
	　　佛说是已。诸比丘闻佛所说。欢喜奉行</p>
<p>
	　　（六九）</p>
<p>
	　　如是我闻。一时佛在舍卫国祇树给孤独园。尔时波斯匿王往诣佛所。顶礼佛足。在一面坐。白佛言。世尊。婆罗门种。常生婆罗门家。刹利种。常生刹利家不。佛告王曰。汝今不应作如是语。何以故。有四种人。一者从明入明。二者从明入冥。三者从冥入明。四者从冥入冥。何谓从冥入冥。若有众生生于下贱贫穷之者。或生魁脍技巧之家或身羸瘦。其形极黑。聋盲喑痖。诸根不具。为他作使。不得<a>自在</a>。如此之人。或身行恶业。或口作恶业。或心念不善。身坏命终。堕于<a>地狱</a>。是名从冥入冥。如从厕出复入一厕。我说此人从冥入冥。若如此人。生于下贱及魁脍技巧。或身羸瘦。其形极黑。聋盲喑痖。诸根不具。为他走使。不得自在。是名为冥。若如此人。能身行善。能口行善。能意行善。身坏命终。得生天上。如此人。从地而起。得升于床。从床而起。得乘于车。从车而起。得乘于马。从马而起。得乘于象。从象而起。得升宫殿。以是缘故。我说从冥入明。何谓从明入冥。若有人。生于刹利家。或复生于婆罗门家。或生大长者家。多饶财宝。巨富无量。库藏盈溢。多诸仆从。辅相大臣。亲友眷属。亦甚众多。身形端正。有大威力。如是之人。是名为明。若此之人。身行恶业。口行恶业。意行恶业。身坏命终。堕于地狱。如人从宫殿下堕于象上。从象上下而乘于马。从马上下而乘于车。从车上下而坐于床。从床而下堕落于地。从地而堕坠于粪坑。我说此人从明入冥。何谓从明入明。若有人。生于刹利大婆罗门家。或生长者。多饶财宝。巨富无量。库藏盈溢。多诸仆从。辅相大臣。亲友眷属。亦甚众多。身形端正。有大威力。此名为明。如此之人。身行善业。口行善业。意行善业。身坏命终。得生天上。如似从一宫殿至于宫殿。从象至象。从马至马。从车至车。从床至床。如此之人。我说从明入明。尔时世尊即说偈言</p>
<p>
	　　大王汝当知贫穷不信者</p>
<p>
	　　嗔恚怀嫉妒恒起恶觉观</p>
<p>
	　　邪见无恭敬沙门婆罗门</p>
<p>
	　　持戒及多闻见则加骂辱</p>
<p>
	　　设有少财物无有奉施心</p>
<p>
	　　毁骂施与者如此之业缘</p>
<p>
	　　必堕于地狱是业堕地狱</p>
<p>
	　　名从闇入闇大王今当知</p>
<p>
	　　贫穷好施者有信无嗔恚</p>
<p>
	　　惭愧而好施沙门婆罗门</p>
<p>
	　　持戒及多闻起敬礼问讯</p>
<p>
	　　常行正善行自施赞施者</p>
<p>
	　　受者亦赞叹如是至后世</p>
<p>
	　　生三十三天此名从此闇</p>
<p>
	　　将入于明处大王又当知</p>
<p>
	　　大富而不<a>信心</a>常怀嗔恚</p>
<p>
	　　常起贪嫉妒邪见不恭敬</p>
<p>
	　　沙门婆罗门持戒及多闻</p>
<p>
	　　见则加骂辱无有奉施心</p>
<p>
	　　从此而命终堕于恶地狱</p>
<p>
	　　名从明入闇大王又当知</p>
<p>
	　　大富信无嗔惭愧得具足</p>
<p>
	　　能舍大悭心沙门婆罗门</p>
<p>
	　　持戒及多闻起敬而问讯</p>
<p>
	　　常行于正善自施赞施者</p>
<p>
	　　受者所叹誉舍此身命已</p>
<p>
	　　以是果报故生三十三天</p>
<p>
	　　此名从于明而入于明处</p>
<p>
	　　佛说是已。诸比丘闻佛所说。欢喜奉行</p>
<p>
	　　（七○）</p>
<p>
	　　如是我闻。一时佛在舍卫国祇树给孤独园。波斯匿王于日中时。乘驾辇舆。往诣佛所。身体尘坌。尔时世尊而问王言。大王。何故以日中来至于此身体尘坌。王白佛言。世尊。国事广大。众务猥多。断理庶讫。来诣佛所。以是之故。身体坌尘。佛言。大王。我今问汝。随汝意答。大王。譬如有人从东方来。禀性正直。未曾虚欺。为众所信。设语王言。今者东方有大石山。上连于天。下连于地。从东方来。其所历处所。有林卉有生之类。悉皆摧碎。南西北方。亦复如是。皆为众人。深生信心。亦相谓言。今者四方有大石山。一时俱至。又无孔穴可逃避处。天龙人鬼。有生之类。咸皆碎灭。甚可怖畏。佛告王曰。当于尔时。设何方计而得免难。王言。世尊。当尔之时。更无方计。唯信<a>佛法</a>。修行真行。更无余方。佛言。大王。如王所说。乃至除信佛法更无余计。大王。何故作如是语。波斯匿王白佛言。世尊。设如灌顶受王位者。象兵马兵车兵步兵。各严战具。如此大山无可共斗。刀箭弓矟。无可用处。若以咒术。钱财贡献。如此之事。无如之何。亦复无有求名捔力诤胜之处。是故世尊。我言应修善法远离虚妄。除信佛法更无余计。佛言。如是大王。如是大王。老山能坏壮年盛色。病山能坏一切强健。死山能坏一切<a>寿命</a>。衰耗之山能坏一切荣华富贵。妻子丧没。眷属分离。钱财亡失。大王。有如是四方碎坏世间随逐于人。实如汝言。唯有修行真法。除于佛法更无余计。尔时世尊即说颂曰</p>
<p>
	　　譬如四方有大山广大深厚无涯际</p>
<p>
	　　从四面来一时至慞惶奔走无避处</p>
<p>
	　　象车马兵不能拒咒术财宝不能却</p>
<p>
	　　如是大王无常山老病死山衰灭山</p>
<p>
	　　残灭一切有生类刹利首陀婆罗门</p>
<p>
	　　乃至下贱真陀罗在家<a>出家</a>修梵行</p>
<p>
	　　及以全戒至毁禁悉皆残灭无遗余</p>
<p>
	　　是以智人应修善尊崇三宝行众福</p>
<p>
	　　身口及意常清净现得名誉后生天</p>
<p>
	　　佛说是已。诸比丘闻佛所说。欢喜奉行</p>
<p>
	　　（七一）</p>
<p>
	　　如是我闻。一时佛在舍卫国祇树给孤独园。尔时波斯匿王往诣佛所。稽首佛足。在一面坐。时祇洹中有长发梵志七人。复有裸形尼干七人。复有一衣外道七人。身皆长大。波斯匿王见诸外道。在祇洹中。经行彷徉。时波斯匿王从坐而起。合掌敬心。向诸外道。自说我是波斯匿王。如是三说。佛告波斯匿王。何故见此长发裸形一衣之人。如此恭敬。王言。世尊。我国有此三人。阿<a>罗汉</a>中。名为最胜。佛告王言。汝不善知他心所趣。云何知是罗汉非罗汉也。如共久处。用意观察。尔乃可知。持戒<a>破戒</a>。虽复久处。聪智能知。愚者不知。若其父母。亲里眷属。有死亡者。可分别知。若无此事。难可了知。若遭厄难。为人强逼。令行杀害。或为女人私处逼迫。而不犯戒。可知坚实随逐观察。乃能可知。净行不净。欲试其智。听其所说。唯有智者。善能分别。唯有智人。久处共住。尔乃可知。王即赞佛言。善哉世尊。如佛所说。久处共住。尔乃可知。持戒破戒。临难别人。观察其行。知净不净。讲说议论。乃别其智凡。此上说有智能知。愚者不知。久处乃知。非可卒知。何以故。我所使人。亦使着如是形服使。远至他国。察彼国中。或经八月。或至十月。作种种事已。还来归国。五欲自恣。一切所作。如前无异。是以知佛所说实是善说。王又白言。世尊。我亦先知有如是事。但卒不观察。便起恭敬。尔时世尊即说偈言</p>
<p>
	　　不以见色貌而可观察知</p>
<p>
	　　若卒见人时不可即便信</p>
<p>
	　　相貌似罗汉实不摄诸根</p>
<p>
	　　形貌种种行都不可分别</p>
<p>
	　　如似涂耳铛亦复如涂钱</p>
<p>
	　　愚者谓是金其内实是铜</p>
<p>
	　　如是诸人等痴闇无所知</p>
<p>
	　　外相似贤善内心实毒恶</p>
<p>
	　　行时多将从表于贤胜者</p>
<p>
	　　佛说是已。诸比丘闻佛所说。欢喜奉行</p>
<p>
	　　（七二）</p>
<p>
	　　如是我闻。一时佛在舍卫国祇树给孤独园。尔时有五国王共集一处。各相谓言。五欲之中。何者最妙。一王说曰。色为第一。次王说言。声为第一。次王说言。味为第一。第四王言。香为第一。第五王言。细滑第一。诸王心意。人各不同。各见第一。乃相谓言。我等心意。所美不同。各竞其理。可诣佛所禀受分别。波斯匿王而为上首。共诣佛所。五王尔时礼佛足已。在一面立。白佛言。世尊。我等五王私共议论。五欲之中。何者第一。一王说言。色为第一。如此五王。所说不同。各称第一。所说不同故。来诣佛所。咨问斯义。何者第一。佛说。若于色中。取其像貌。心意封着。称适其意。当于尔时。设有妙色胜于此者。但以所著为胜。不顾色妙。声香味触。亦复如是。乃至于触受。其相貌心意计着。以为最胜。尔时有一婆罗门。名曰卑嶷。即从坐起。偏袒右肩。右膝着地。合掌向佛。白言。世尊。欲有所说。唯愿听许。佛告卑嶷。宜知是时。卑嶷即说偈言</p>
<p>
	　　央伽大王畜宝铠摩竭提主得大利</p>
<p>
	　　佛出其国最上宝名称普闻如山王</p>
<p>
	　　譬如莲华新敷荣光映泉池香遍至</p>
<p>
	　　佛亦如日处<a>虚空</a>光明周普照世界</p>
<p>
	　　谛视如来智慧力犹如猛火炎炽盛</p>
<p>
	　　开诸眼目作大明诸有疑惑来禀化</p>
<p>
	　　一切悉得决所疑</p>
<p>
	　　五王皆赞美偈讫。各以上衣以用赏之。尔时五王闻佛所说。皆大欢喜。从坐而去。王去已后。卑嶷合掌向佛。即以五衣奉上于佛。唯愿纳受。佛即纳受。佛说是已。诸比丘闻佛所说。欢喜奉行</p>
<p>
	　　（七三）</p>
<p>
	　　如是我闻。一时佛在舍卫国祇树给孤独园。尔时波斯匿王身体肥大。喘息极粗。往诣佛所。顶礼佛足。在一面坐。佛告王言。王今身体。极为重大。至于动转。出入息时。极为大难。王白佛言。如是如是。如世尊教。今患此身。以为惭愧。用自讥呵。尔时世尊即说偈言</p>
<p>
	　　夫人常当自忆念若得饮食应知量</p>
<p>
	　　身体轻便受苦少正得消化护命长</p>
<p>
	　　尔时乌带摩纳在于众中。王告摩纳言。汝能受持此偈。于我食时。常能为我诵此偈不。若能诵者。我当赏汝日百金钱。我之所食常当听汝先我前食。乌带摩纳尔时答言。我能。佛重为波斯匿王种种说法。示教利喜。默然而住。波斯匿王礼佛而退。乌带摩纳小在后住。受持此偈。佛告摩纳。王若食时。恒为王说如此上偈。尔时波斯匿王日日减食。身体日日转小。渐得轻便。波斯匿王后至佛所。身体轻便。转得端正。白佛言。世尊。我于今者奉佛敕教。现身之中受无量乐。南无佛婆伽婆至真等正觉。知我现报现前利益。由节食故</p>
<p>
	　　得胜．毁坏．从<a>佛教</a>一法．福田．可厌患</p>
<p>
	　　明闇．石山．着一衣诸王．喘息名跋瞿</p>
<p>
	　　（七四）</p>
<p>
	　　如是我闻。一时佛在舍卫国祇树给孤独园。时有摩纳。名阿修罗盐。往诣佛所。不善口意。面于佛前。加诸骂辱。尔时如来见闻是已。即说偈言</p>
<p>
	　　行善不嗔恚布施常实语</p>
<p>
	　　不嗔不害者胜于怀恶忿</p>
<p>
	　　悭贪及妄语亲近恶人者</p>
<p>
	　　当知此众生积嗔如丘山</p>
<p>
	　　嗔恚如逸马制之由辔勒</p>
<p>
	　　控辔不名坚制心乃名坚</p>
<p>
	　　是故我今者名为善调御</p>
<p>
	　　尔时摩纳即白佛言。我实愚闇。所为不善。面于佛前。加诸骂辱。唯愿世尊。哀受我忏。佛言。摩纳。知汝至心。怜愍汝故。受汝忏悔。使汝从今善法增长。无有退转。佛说是已。诸比丘闻佛所说。欢喜奉行</p>
<p>
	　　（七五）</p>
<p>
	　　如是我闻。一时佛在舍卫国祇树给孤独园。时有摩纳。名曰卑嶷。往诣佛所。面于佛前。不善口意。骂詈世尊。加诸诽谤种种触恼。尔时如来见闻是已。语卑嶷言。譬如世间。于大节会。锯无提日。当于其夜。汝于彼时。颇以衣服璎珞种种肴饍。饷亲戚不。卑嶷答言。实尔饷与。佛告卑嶷。若彼不受汝之所饷。此饷属谁。卑嶷答言。若彼不受。我还自取。佛言。如是如是。卑嶷汝于如来至真等正觉所。面加骂辱。作诸谤毁。种种触恼。汝虽与我。我不受取。譬如世人。有所舍与。前者受取。是名舍与。亦名受取。有人虽施。前人不受。是名为舍不名为。受若人骂詈嗔打毁呰。更还报者。是名为舍。是名为受。若人骂詈嗔打毁呰。忍不加报是名为舍。不名为受。卑嶷言。瞿昙。我闻先旧长老宿德。咸作是言。世若有佛无上正真等正觉。面前骂詈。终不生恼。我今骂汝。汝便生恼。尔时世尊即说偈言</p>
<p>
	　　无有嗔恚者于何而得嗔</p>
<p>
	　　调顺正命者无嗔汝当知</p>
<p>
	　　若嗔不报嗔斗战难为胜</p>
<p>
	　　若不加报者是则名为上</p>
<p>
	　　不嗔胜于嗔行善胜不善</p>
<p>
	　　布施胜悭贪实言胜妄语</p>
<p>
	　　不嗔不害者常与贤圣俱</p>
<p>
	　　近诸恶人者积嗔如丘山</p>
<p>
	　　嗔恚如狂马制之由辔勒</p>
<p>
	　　辔勒未为坚制心乃名坚</p>
<p>
	　　是故我今者名为善调乘</p>
<p>
	　　佛说是已。诸比丘闻佛所说。欢喜奉行</p>
<p>
	　　（七六）</p>
<p>
	　　如是我闻。一时佛在舍卫国祇树给孤独园。尔时世尊在祇洹外。露地经行。时婆罗突逻阇。极为恶性。往诣佛所。面于佛前。恶口骂辱。生大嗔恼。加诸毁谤。望佛惭耻。尔时世尊见闻是已。默然而住。时婆罗突逻阇见佛默然。复作此言。汝今默然。我已知汝堕于负处。尔时如来。即说偈言</p>
<p>
	　　除祛胜负者寂灭安隐眠</p>
<p>
	　　婆罗门言。瞿昙。我实有过。婴愚无智。所为不善。今我自知。唯愿世尊。听我忏悔。佛告婆罗门。汝于面前。毁骂如来阿罗呵三藐三<a>佛陀</a>。加诸诽谤。种种触恼。汝实愚小。痴惑无智。所作不善。我随汝故。受汝忏悔。使汝善法增长。履行不退。受忏悔已。婆罗门甚大欢喜。顶礼而去</p>
<p>
	　　（七七）</p>
<p>
	　　如是我闻。一时佛在舍卫国祇树给孤独园。尔时世尊于其晨朝。着衣持钵。入城乞食。时婆罗门突逻阇。遥见如来。疾走往趣。到佛所已覆于佛前。面加骂辱。毁谤世尊。种种触恼。又复掬土欲以坌佛。然所掬土。风吹自坌。不能污佛。尔时如来见是事已即说偈言</p>
<p>
	　　无嗔人所横加嗔清净人所生毁谤</p>
<p>
	　　如似散土还自坌譬如农夫种田殖</p>
<p>
	　　随所种者获其报是人亦尔必得报</p>
<p>
	　　婆罗门言。我实有过。婴愚无智。所为不善。唯愿如来。听我忏悔。佛言。汝于如来阿罗呵三藐三佛陀所。面加毁谤。痴惑之甚。如汝所说。我愍汝故。受汝忏悔。使汝不退善法增长。婆罗门蒙佛听许。欢喜而去</p>
<p>
	　　（七八）</p>
<p>
	　　如是我闻。一时佛游俱萨罗国还至舍卫国祇树给孤独园。尔时有婆罗门。名曰返戾。闻世尊游俱萨罗还舍卫祇树给孤独园。时婆罗门而作是念。我当往至沙门瞿昙所。彼有所说。我当返戾。时婆罗门作是念已即诣佛所。尔时世尊数千亿众。前后围绕。而为说法。世尊于时。遥见彼婆罗门来。默无所说。时婆罗门来到佛所。语佛言。何不说法。我欲听之。尔时世尊即说偈言</p>
<p>
	　　若求过短者意欲讥彼阙</p>
<p>
	　　汝不清净心嗔恚极怀忿</p>
<p>
	　　诸佛所说法终不能解悟</p>
<p>
	　　善顺离诤讼并祛不信心</p>
<p>
	　　远离诸恼害及以嫉妒想</p>
<p>
	　　若能如此者善听为汝说</p>
<p>
	　　时婆罗门而作是念。瞿昙沙门已知我心即起礼佛。而作是言。我实有过。所念不善。唯愿世尊。受我忏悔。尔时世尊以怜愍故。受其忏悔。返戾欢喜。顶礼而去</p>
<p>
	　　（七九）</p>
<p>
	　　如是我闻。一时佛在舍卫国祇树给孤独园。尔时无害摩纳往诣佛所。问讯安慰。情报备到。致问周讫。在一面坐。白佛言。瞿昙。我名无害。因此名故。得无害不。佛言。汝身口意。都不生害。故称无害。尔时世尊即说偈言</p>
<p>
	　　身不毁害口意亦然是故号汝</p>
<p>
	　　名为无害</p>
<p>
	　　佛说是已。诸比丘闻佛所说。欢喜奉行</p>
<p>
	　　（八○）</p>
<p>
	　　如是我闻。一时佛在舍卫国祇树给孤独园。尔时世尊于其晨朝着衣持钵。入舍卫城。次第乞食。次到婆罗突逻阇大婆罗门家。时婆罗门清净澡手。即取佛钵。盛满美饭。以奉世尊。于第二日及第三日。亦次乞食。至婆罗突逻阇。婆罗门作是念。今此剃发沙门数来乞食。似我知旧。佛于尔时。知婆罗门心之所念。即说偈言</p>
<p>
	　　天雨数数降五谷数数熟</p>
<p>
	　　道人数数乞檀越数数与</p>
<p>
	　　数数生天上数数受果报</p>
<p>
	　　妇女数怀妊数数生子息</p>
<p>
	　　数数[(壳-一)/牛]牛乳数数得酥酪</p>
<p>
	　　数数受于生数数消灭尽</p>
<p>
	　　数数至于死数数悲苦恼</p>
<p>
	　　亦复数数烧数数埋冢墓</p>
<p>
	　　得断后有道则止不数数</p>
<p>
	　　若不数数生亦不数数死</p>
<p>
	　　得不数数忧亦不数号哭</p>
<p>
	　　尔时婆罗门闻说是偈已</p>
<p>
	　　心生最上信踊跃甚欢喜</p>
<p>
	　　即取世尊钵盛满种种食</p>
<p>
	　　欲以授与佛佛不为其受</p>
<p>
	　　所以不受者为说法偈故</p>
<p>
	　　时婆罗门白佛言。世尊。我于今者所施之食。奉上如来。世尊不受。当以与谁。佛言。我不见沙门婆罗门。若魔若梵。若食此食。有能<a>如法</a>得消化者。佛复言。此食宜应若置无虫水中。无虫草中。时婆罗门承佛教敕寻以此食。置无虫水中。即时炽然烟炎俱出。[淴-勿+(句-口+夕)][淴-勿+(句-口+夕)]振爆。声大叫裂。婆罗门作是言。沙门瞿昙所为神足。实为希有。于少食中。尚作此变。婆罗门见斯事已。即诣佛所。顶礼佛足。白佛言。唯愿世尊。听我出家。佛言。善来比丘。须发自落。法衣着身。便成沙门。获具足戒。此族姓子。信家非家。出家<a>修道</a>。昼夜精勤。<a>正念</a>觉意。在前志念坚固。所作已办。梵行已立。自身取证。不受后有。成阿罗汉。心善得解脱</p>
<p>
	　　（八一）</p>
<p>
	　　如是我闻。一时佛在舍卫国祇树给孤独园。尔时舍卫城中。婆私吒婆罗门女。于佛法僧前。心信清净。归依三宝。心不生疑。苦习灭道。亦不生疑。得见<a>四谛</a>。逮第一果。见法同等。其夫婆罗门姓。婆罗突逻阇。为夫所使。足趺倒地。从地起已。叉手合掌。向佛方所。而作是言。南无佛陀如来至真等正觉。真金之色。圆光一寻。身体方整。如尼拘陀树。说法第一。第七仙圣解脱世雄。我之世尊。尔时其夫婆罗门闻妇此语。极生嗔忿。而骂詈言。汝是颠狂旃陀罗也。谁今为此痴旃陀罗。作蛊道也。更无如汝极下贱者。汝于三明大婆罗门所。不能恭敬。方礼秃头瘦黑之人。如此沙门。共耶那逻延断人种者。极相赞叹。汝若信乐极深厚者。咄我于今。请与汝师。共相讲论。妇语夫言。我都不见。若沙门婆罗门。若天若魔若梵。有能与佛共讲论者。其妇复言。南无佛陀如来至真等正觉。真金之色身体方整圆光一寻如尼拘陀树。说法第一第七仙圣解脱世雄。我之世尊。汝自知时婆罗门。即诣佛所。问讯已讫在一面坐。说偈问曰</p>
<p>
	　　摧坏何物得安眠除却何法获无忧</p>
<p>
	　　是何一法能死灭瞿昙沙门为我说</p>
<p>
	　　尔时世尊说偈答言</p>
<p>
	　　摧坏嗔恚得安眠除灭嗔恚得无忧</p>
<p>
	　　嗔恚诈亲能死害摩纳如是应当知</p>
<p>
	　　灭除嗔恚圣所赞能害彼者得无忧</p>
<p>
	　　尔时世尊为婆罗门。如应说法。示教利喜。次第为说。施论戒论。生天之论。欲为不净苦恼之本。出要为乐。广示众善白净之法。时婆罗门闻佛所说。心开意解。踊跃欢喜。佛知摩纳心意调濡。踊跃欢喜。心无狐疑。堪任<a>法器</a>。为说一法堪任解悟。如诸佛法。为说四谛。苦习尽道。广为说已。时婆罗突逻阇闻佛所说。如白净[叠*毛]易受染色。即于坐上。见四真谛。了达诸法。得法真际。度疑<a>彼岸</a>。不随于他。得无所畏。即从坐起。合掌向佛白言。世尊。我已出离。今欲归依佛法僧宝。尽我形寿。为优婆塞。不杀不盗。不淫不妄语。不饮酒。即于佛所。得不坏信。礼佛归家。其妇见夫如上叹佛。我师如是。汝共语耶。夫答妇言。我不见世间。若沙门若婆罗门。若天若魔若梵。有能与佛共论议者。复语妇言。与我衣来。妇即与之。既得衣已。往诣佛所。顶礼佛足。在一面坐。白佛言。世尊。唯愿听我于佛法中出家学道。佛即然许。命一比丘。度使出家。既出家已。称出家法。独已专精。余如婆罗突逻阇经中广说。乃至得阿罗汉。心得好解脱。佛说是已。诸比丘闻佛所说。欢喜奉行</p>
<p>
	　　（八二）</p>
<p>
	　　如是我闻。一时佛在舍卫国祇树给孤独园。尔时有一婆罗门。名曰摩佉。往至佛所。问讯佛已。在一面坐。尔时摩佉白佛言。世尊。今我家中。若有一人来。及三人来。众多人来。我尽施与。瞿昙。我行如是施。获大福不也。佛时答。有实获大福。若施一人。及众多人。悉皆施与。获得无量阿僧祇福。摩佉婆罗门即说偈言</p>
<p>
	　　我今乐设祠所以施复施</p>
<p>
	　　为求福德故我今问牟尼</p>
<p>
	　　愿问佛所说我今谓世尊</p>
<p>
	　　与梵天齐等云何得解脱</p>
<p>
	　　云何至诸趣云何阶梵天</p>
<p>
	　　云何作正礼及以为祠主</p>
<p>
	　　得生于梵天寿命长无极</p>
<p>
	　　尔时世尊说偈答曰</p>
<p>
	　　欲使设祠时欢喜而施与</p>
<p>
	　　作已三时善缘善故心喜</p>
<p>
	　　随其安心施悉能离过患</p>
<p>
	　　善除于贪欲正断欲解脱</p>
<p>
	　　若修慈无量是名具足祀</p>
<p>
	　　便得心具足于善趣亦生</p>
<p>
	　　如是祠祀者是名为正祀</p>
<p>
	　　得生梵天上寿命极长久</p>
<p>
	　　时摩佉婆罗门闻佛所说。作礼而去。欢喜奉行</p>
<p>
	　　（八三）</p>
<p>
	　　如是我闻。一时佛在舍卫国祇树给孤独园。尔时刹利波罗毗空婆罗门往诣佛所。问讯世尊在一面坐。即说偈言</p>
<p>
	　　刹利久修诸苦法终不能得名为净</p>
<p>
	　　婆罗门读三围陀如是得名为清净</p>
<p>
	　　尔时世尊说偈答言</p>
<p>
	　　汝谓为清净其实为不净</p>
<p>
	　　婆罗门问佛。汝说清净道。亦说无上清净。云何是净道。云何是无上清净。佛偈答言</p>
<p>
	　　干竭欲淤泥亦竭于嗔痴</p>
<p>
	　　是名无上净<a>正见</a>正思惟</p>
<p>
	　　正语及正业正命凭正志</p>
<p>
	　　正念及正定如是婆罗门</p>
<p>
	　　是名清净道数数习正观</p>
<p>
	　　数数修正定增广于正定</p>
<p>
	　　得断于贪欲亦断嗔恚痴</p>
<p>
	　　婆罗门言。汝说净道已。亦说无上清净。我今家事所缠。辞退还归。佛言。婆罗门。宜知是时。婆罗门闻佛所说。欢喜作礼而去</p>
<p>
	　　第一阿修罗卑嶷．二嗔骂</p>
<p>
	　　返戾及无害罗阇．婆私吒</p>
<p>
	　　摩佉与刹利是名为十种</p>
		

	
	

		</div></div><hr><script charset='utf-8' src='../../js/footer.js'></script></body></html>