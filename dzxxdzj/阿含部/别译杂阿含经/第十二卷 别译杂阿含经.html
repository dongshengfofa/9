<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十二卷 别译杂阿含经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十二卷 别译杂阿含经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十二卷 别译杂阿含经</strong></p>
<p>
	　　失译人名今附秦录</p>
<p>
	　　（二一四）</p>
<p>
	　　如是我闻。一时佛在舍卫国祇树给孤独园。时有<a>比丘尼</a>。名曰旷野。于其晨朝。着衣持钵。入城乞食。食讫洗钵。将欲向彼得眼林中。时魔王波旬。作是心念。瞿昙<a>沙门</a>。今在舍卫得眼林中。其<a>弟子</a>旷野<a>比丘</a>尼。入城乞食。食讫洗钵。收摄坐具。将欲往诣于彼林间。我当为其而作扰乱。尔时波旬化作摩纳。于彼路侧。问旷野言。欲何所诣。比丘尼答言。我今欲诣闲静之处。尔时摩纳。闻是语已。即说偈言</p>
<p>
	　　一切<a>世间</a>中无有<a>解脱</a>者</p>
<p>
	　　汝诣空静处将欲何所作</p>
<p>
	　　汝今年盛美不受于五欲</p>
<p>
	　　一旦衰老至后莫生忧悔</p>
<p>
	　　时比丘尼。而作是念。此为是谁欲恼乱我。甚为欺诈。为是人耶。是非人乎。作是念已。入定观察。知是波旬。欲来恼乱。即说偈言</p>
<p>
	　　世间有解脱我今自证知</p>
<p>
	　　波旬汝愚鄙不解如斯迹</p>
<p>
	　　欲如摽利戟阴贼拔刀逐</p>
<p>
	　　汝言受五欲欲苦可怖畏</p>
<p>
	　　欲能生忧恼欲能生追念</p>
<p>
	　　欲能生百苦欲是众苦本</p>
<p>
	　　断除一切爱灭诸无明闇</p>
<p>
	　　逮证于尽灭住于无漏法</p>
<p>
	　　尔时波旬。而作是念。旷野比丘尼。善知我心。懊恼悔恨。惭愧还宫</p>
<p>
	　　（二一五）</p>
<p>
	　　如是我闻。一时佛在舍卫国祇树给孤独园。尔时苏摩比丘尼。着衣持钵。入舍卫城乞食。食讫洗钵。收摄坐具。向得眼林。魔王波旬。作是念。今苏摩比丘尼。着衣持钵。入城乞食。食讫洗钵。收摄坐具。向得眼林。尔时波旬。化作<a>婆罗门</a>。在路侧立。而作是言。阿梨耶欲何所至。比丘尼答言。我今欲诣彼寂静处。尔时波旬。即说偈言</p>
<p>
	　　仙圣之所得斯处难阶及</p>
<p>
	　　非汝鄙秽智获得如是处</p>
<p>
	　　时比丘尼。作如是念。此为是人。是非人乎。而欲恼我。入定观察。知是波旬。即说偈言</p>
<p>
	　　女相无所作唯意修<a>禅定</a></p>
<p>
	　　观见于上法若有男女相</p>
<p>
	　　可说于女人于法无所能</p>
<p>
	　　若无男女相云何生分别</p>
<p>
	　　断除一切爱灭诸无明闇</p>
<p>
	　　逮证于尽灭住于无漏法</p>
<p>
	　　以是故当知波旬堕负处</p>
<p>
	　　尔时波旬。而作是念。苏摩比丘尼。善知我心。忧愁悔恨。惭愧还宫</p>
<p>
	　　（二一六）</p>
<p>
	　　如是我闻。一时佛在舍卫国祇树给孤独园。尔时翅舍憍昙弥比丘尼。着衣持钵。入城乞食。食讫洗钵。收摄坐具。至得眼林。坐一树下。住于天住。尔时魔王波旬。作是心念。沙门瞿昙。在于舍卫国祇树给孤独园。有比丘尼。名翅舍憍昙弥着衣持钵。入城乞食。食讫洗钵。收摄坐具。至得眼林。坐一树下。住于天住。作是念已。化作摩纳。欲为扰乱。即说偈言</p>
<p>
	　　汝今者何为怀忧坐树下</p>
<p>
	　　歔欷而流泪将不丧子乎</p>
<p>
	　　独处于林中欲求男子耶</p>
<p>
	　　时比丘尼。而作是念。此为是谁。甚为欺诈。为是人耶。是非人乎。而欲为我。作大扰乱。入定观察。知是魔王。即说偈言</p>
<p>
	　　我断恩爱已无欲无子想</p>
<p>
	　　端坐林树间无愁无热恼</p>
<p>
	　　断除一切爱灭诸无明闇</p>
<p>
	　　逮得于灭尽安住无漏法</p>
<p>
	　　以是故当知波旬堕负处</p>
<p>
	　　尔时波旬。而作是念。翅舍憍昙弥比丘尼。善知我心。忧愁悔恨。惭愧还宫</p>
<p>
	　　（二一七）</p>
<p>
	　　如是我闻。一时佛在舍卫国祇树给孤独园。尔时莲华色比丘尼。于其晨朝。着衣持钵。入城乞食。食讫洗钵。收摄坐具。并洗足已。入得眼林。坐一树下。端坐思惟。住于天住。尔时魔王。而作是念。沙门瞿昙。在舍卫国祇树给孤独园。莲华色比丘尼。着衣持钵。入城乞食。食讫洗钵。收摄坐具。至得眼林中。坐一树下。住于天住。我当为其而作扰乱。作是念已。化为摩纳。往至其所。而说偈言</p>
<p>
	　　娑罗树下坐如华善开敷</p>
<p>
	　　独一比丘尼汝今坐禅耶</p>
<p>
	　　更无第二伴能不畏愚痴</p>
<p>
	　　尔时莲华比丘尼。即作是念。此为是谁。扰乱于我。甚为欺诈。为是人耶。是非人乎。入定观察。知是波旬。即说偈言</p>
<p>
	　　百千奸伪贼皆悉令如汝</p>
<p>
	　　不动我一毛故独无所畏</p>
<p>
	　　尔时魔王复说偈言</p>
<p>
	　　我今自隐形入汝腹中央</p>
<p>
	　　或入汝眉间令汝不得见</p>
<p>
	　　时比丘尼复以偈答</p>
<p>
	　　我心得<a>自在</a>善修如意定</p>
<p>
	　　断绝大系缚终不怖畏汝</p>
<p>
	　　我已吐诸结得拔三垢根</p>
<p>
	　　怖畏根本尽故我无所畏</p>
<p>
	　　我今住于此都<a>无畏</a>汝心</p>
<p>
	　　汝军众尽来我亦不怖畏</p>
<p>
	　　断除一切爱灭诸无明闇</p>
<p>
	　　逮得于尽灭安住无漏法</p>
<p>
	　　以是故当知波旬堕负处</p>
<p>
	　　尔时波旬。而作是念。莲华色比丘尼。善解我心。忧愁悔恨。惭愧还宫</p>
<p>
	　　（二一八）</p>
<p>
	　　如是我闻。一时佛在舍卫国祇树给孤独园。尔时石室比丘尼。于其晨朝。着衣持钵。入城乞食。食讫洗钵。收摄坐具。向得眼林。尔时魔王。而作是念。沙门瞿昙。在舍卫国祇树给孤独园。中有石室比丘尼。着衣持钵。入城乞食。食讫洗钵。收摄坐具。向得眼林。我当为其而作扰乱。作是念已。化为摩纳。往至其所。而说偈言</p>
<p>
	　　众生是谁造众生造作谁</p>
<p>
	　　云何名众生众生何所趣</p>
<p>
	　　时石室比丘尼。闻是偈已。而作是念。此为是谁。甚为欺诈。为是人耶。是非人乎。入定观察。知是魔王。以偈答言</p>
<p>
	　　众魔生邪见谓有众生想</p>
<p>
	　　假空以聚会都无有众生</p>
<p>
	　　譬如因众缘和合有车用</p>
<p>
	　　阴界入亦尔因缘和合有</p>
<p>
	　　业缘故聚会业缘故散灭</p>
<p>
	　　断除一切爱灭诸无明闇</p>
<p>
	　　逮得于尽灭安住于无漏</p>
<p>
	　　以是故当知波旬堕负处</p>
<p>
	　　尔时魔王。而作是念。此比丘尼。善知我心。忧愁悔恨。惭愧还宫</p>
<p>
	　　（二一九）</p>
<p>
	　　如是我闻。一时佛在舍卫国祇树给孤独园。时有比丘尼。名曰鼻[口*(利/(企-止+小))]。在舍卫国王园精舍。于其晨朝。着衣持钵。入城乞食。食讫洗钵。收摄坐具。向得眼林。于时魔王。而作是念。沙门瞿昙。在舍卫国祇树给孤独园。有鼻[口*(利/(企-止+小))]比丘尼。着衣持钵入城乞食。食讫洗钵。收摄坐具。向得眼林。我当为其而作扰乱。作是念已。化为摩纳。即于路侧。而说偈言</p>
<p>
	　　谁造于色像色像造作谁</p>
<p>
	　　色像从何出色像何所趣</p>
<p>
	　　是比丘尼。闻斯偈已而作是念。此为是谁。恼乱于我。甚为欺诈。为是人耶。是非人乎。入定观察。知是魔王。说偈报言</p>
<p>
	　　色像非自作亦非他所造</p>
<p>
	　　众缘起而有缘离则散灭</p>
<p>
	　　譬如殖种子因地而生长</p>
<p>
	　　阴界诸入等和合是色像</p>
<p>
	　　因苦故生长因苦故散坏</p>
<p>
	　　断除一切爱灭诸无明闇</p>
<p>
	　　逮得于尽灭安住无漏法</p>
<p>
	　　以是故当知波旬堕负处</p>
<p>
	　　尔时波旬。而作是念。此比丘尼。善知我心。忧愁悔恨。惭愧还宫</p>
<p>
	　　（二二○）</p>
<p>
	　　如是我闻。一时佛在舍卫国祇树给孤独园。尔时毗阇耶比丘尼。从王园精舍。着衣持钵。入城乞食。食讫洗钵。收摄坐具。至得眼林。坐一树下。住于天住。尔时魔王。而作是念。沙门瞿昙。在舍卫国祇树给孤独园王园精舍。毗阇耶比丘尼着衣持钵。入城乞食。食讫洗钵。收摄坐具。至得眼林。坐一树下。住于天住。我当为其而作扰乱。作是念已。化为摩纳。往诣其所。而说偈言</p>
<p>
	　　汝今极盛壮我年亦复少</p>
<p>
	　　五欲共欢娱放意而受乐</p>
<p>
	　　何以独坐此而不与我俱</p>
<p>
	　　时比丘尼。闻是偈已。而作是念。此为是谁。来恼于我。甚为欺诈。为是人耶。是非人乎。入定观察。知是魔王。说偈报言</p>
<p>
	　　作乐纵歌舞及余五欲乐</p>
<p>
	　　尽回用与汝非我之所宜</p>
<p>
	　　人间一切乐并及天五欲</p>
<p>
	　　尽回用与汝都非我所宜</p>
<p>
	　　我断一切爱灭诸无明闇</p>
<p>
	　　逮得于尽灭安住无漏法</p>
<p>
	　　以是故当知波旬堕负处</p>
<p>
	　　尔时波旬。而作是念。此比丘尼。善知我心。忧愁悔恨。惭愧还宫</p>
<p>
	　　（二二一）</p>
<p>
	　　如是我闻。一时佛在舍卫国祇树给孤独园。尔时有一比丘尼。名曰折罗。于其晨朝。着衣持钵。入城乞食。食讫洗钵。收摄坐具。入得眼林。在一树下。正身端坐。入于天住。尔时魔王。作是念言。沙门瞿昙。在舍卫国祇树给孤独园。中有一比丘尼。名曰折罗。于其晨朝。着衣持钵。入城乞食。食已洗钵。收摄坐具。入得眼林中。在一树下坐。入于天住。我今当往而作扰乱。尔时魔王。作是念已。化摩纳形。往至其所。而语之言。阿利耶。欲生何处。比丘尼言。如我今者都无生处。尔时摩纳。即说偈言</p>
<p>
	　　有生必得乐生必受五欲</p>
<p>
	　　汝受谁教敕言不用复生</p>
<p>
	　　折罗比丘尼说偈报言</p>
<p>
	　　生者必有死众苦所缠缚</p>
<p>
	　　一切苦应断是以不求生</p>
<p>
	　　具眼牟尼尊说斯<a>真谛</a>法</p>
<p>
	　　苦因生于苦皆应舍离之</p>
<p>
	　　修圣八正道安隐趣<a>涅槃</a></p>
<p>
	　　<a>世尊</a>教导我我乐是教法</p>
<p>
	　　我证知彼法是故不乐生</p>
<p>
	　　断除一切爱灭诸无明闇</p>
<p>
	　　逮得于灭尽安住无漏法</p>
<p>
	　　以是故当知波旬堕负处</p>
<p>
	　　尔时波旬。而作是念。此比丘尼。善知我心。忧愁悔恨。惭愧还宫</p>
<p>
	　　（二二二）</p>
<p>
	　　如是我闻。一时佛在舍卫国祇树给孤独园。尔时优波折罗比丘尼。住王园精舍。于其晨朝。着衣持钵。入舍卫城乞食。乞食已。洗钵洗足。摄持坐具。诣得眼林。在一树下。正身端坐。入于天住。尔时魔王。作是念言。今瞿昙沙门。在舍卫国祇树给孤独园王园精舍。有比丘尼。名曰优波折罗。于其晨朝。着衣持钵。入舍卫城乞食。食讫洗足。收摄坐具。诣得眼林。在一树下。正身端坐。入于天住。我今当往而作坏乱。作是念已。化作摩纳。即往其所。问比丘尼言。阿利耶。欲何处受身。比丘尼答曰。我都无受身处。尔时摩纳。即说偈言</p>
<p>
	　　忉利及炎摩兜率与化乐</p>
<p>
	　　他化自在天是处极快乐</p>
<p>
	　　汝应愿乐彼受于胜妙事</p>
<p>
	　　优波折罗比丘尼复说偈言</p>
<p>
	　　忉利及炎摩兜率与化乐</p>
<p>
	　　他化自在天诸处虽受乐</p>
<p>
	　　不离于我见必为魔所缚</p>
<p>
	　　世间皆动摇彼亦归迁谢</p>
<p>
	　　无有诸凡夫离魔之境界</p>
<p>
	　　世间皆炽然世间皆烟出</p>
<p>
	　　离于动摇者我乐如此处</p>
<p>
	　　断除一切爱灭诸无明闇</p>
<p>
	　　逮得于灭尽安住无漏法</p>
<p>
	　　以是故当知波旬堕负处</p>
<p>
	　　尔时魔王。而作此念。此比丘尼。善知我心。忧愁悔恨。惭愧还宫</p>
<p>
	　　（二二三）</p>
<p>
	　　如是我闻。一时佛在舍卫国祇树给孤独园。尔时王园精舍。有一比丘尼。名曰动头。于其晨朝。着衣持钵。入城乞食。乞食已。洗钵洗足。摄持坐具。诣得眼林。在一树下。正身端坐。入于天住。尔时魔王。作是念言。瞿昙沙门。在舍卫城祇树给孤独园。有一比丘尼。名曰动头。于其晨朝。着衣持钵。入舍卫城乞食。乞食已。洗钵洗足。收摄坐具。入得眼林中。在一树下。正身端坐。入于天住。我今欲往而坏乱之。作是念已。化作摩纳。往诣其所。语比丘尼言。九十六种道。汝乐何道。比丘尼答言。此道我都不乐。尔时波旬。即说偈言</p>
<p>
	　　受谁教剃发自号比丘尼</p>
<p>
	　　不欲乐外道汝为甚愚痴</p>
<p>
	　　动头比丘尼复说偈言</p>
<p>
	　　此外诸异道众为邪见缚</p>
<p>
	　　种种诸见缚终竟堕魔网</p>
<p>
	　　释种大世尊无比之丈夫</p>
<p>
	　　一切种中胜降魔坐道场</p>
<p>
	　　悉过一切上诸事皆解脱</p>
<p>
	　　能调尽有边彼<a>佛教</a>于我</p>
<p>
	　　是我之世尊我乐彼教法</p>
<p>
	　　我今知彼已尽除诸结漏</p>
<p>
	　　断除一切爱灭诸无明闇</p>
<p>
	　　逮得于灭尽安住无漏法</p>
<p>
	　　以是故当知波旬堕负处</p>
<p>
	　　尔时波旬。而作是念。此比丘尼。善知我心。忧愁悔恨。惭愧还宫</p>
<p>
	　　旷野素弥苏瞿昙华莲石室</p>
<p>
	　　及毗罗毗阇折罗忧波折罗</p>
<p>
	　　第十名动头(此下丹本第七卷)</p>
<p>
	　　（二二四）</p>
<p>
	　　◎如是我闻。一时佛在萨婆国竭阇池岸。尔时世尊月十五日。在僧前坐说戒。当于是夜。月初出时。婆耆奢在彼众中。作是念言。我今欲以月为喻赞叹于佛。作是念已。从座而起。合掌向佛言。世尊。我今欲有所说。唯愿善逝垂哀听许。佛告婆耆奢。听汝所说。尊者婆耆奢。即说偈言</p>
<p>
	　　犹如盛满月无云处空中</p>
<p>
	　　光明照世界一切皆乐见</p>
<p>
	　　释迦牟尼尊世间大导师</p>
<p>
	　　端严甚殊特名闻悉充满</p>
<p>
	　　月出白莲荣日现红莲敷</p>
<p>
	　　从佛受化者譬如华敷荣</p>
<p>
	　　开彼宿善根悉令见道迹</p>
<p>
	　　时婆耆奢。说此偈已。<a>欢喜</a>踊跃。还于所止</p>
<p>
	　　（二二五）</p>
<p>
	　　如是我闻。一时佛在舍卫国祇树给孤独园。尔时世尊与无央数大众围绕而为<a>说法</a>。尔时尊者憍陈如。适从余处。来诣佛所。顶<a>礼佛</a>足。在一面坐。时尊者婆耆奢。亦在会中。作是念言。我今欲在佛前以偈赞憍陈如。作是念已从坐而起。白佛言。世尊。唯愿听我少有所赞。佛告婆耆奢。随汝所说。尊者婆耆奢。即说偈言</p>
<p>
	　　上座比丘憍陈如安处实语住利乐</p>
<p>
	　　常乐空闲寂静处声闻所求佛教法</p>
<p>
	　　悉皆逮得不放逸有大威德具三明</p>
<p>
	　　知心差别诸善根如来长子憍陈如</p>
<p>
	　　归命稽首礼世尊</p>
<p>
	　　时婆耆奢。说此偈已。欢喜踊跃。还于所止</p>
<p>
	　　（二二六）</p>
<p>
	　　如是我闻。一时佛在舍卫国祇树给孤独园。尔时尊者<a>舍利弗</a>在讲堂中。为众说法。言音满足。能使听者心意喜乐言辞正直。闻者开解。心无所为。所说辩了。诸比丘众。至心听受。听者悦豫。尊重恭敬。至心忆念。等同欢喜。听受其法</p>
<p>
	　　尔时尊者婆耆奢。在于会中。心作是念。我欲以偈赞<a>舍利</a>弗。作是念已。即正衣服。从坐而起。合掌白舍利弗言。唯愿尊者。听我所说。尔时尊者告婆耆言。若有所说。恣听汝意。即说偈言</p>
<p>
	　　善哉舍利弗明知道非道</p>
<p>
	　　为诸比丘僧略广而宣说</p>
<p>
	　　此优波室驶出于微妙音</p>
<p>
	　　闻者皆悦豫出声和雅妙</p>
<p>
	　　可乐甚可爱大众听无厌</p>
<p>
	　　时婆耆奢。说此偈已。欢喜踊跃。还于所止</p>
<p>
	　　（二二七）</p>
<p>
	　　如是我闻。一时佛在王舍城住龙山侧。与大比丘众五百人俱。皆是阿<a>罗汉</a>。诸漏已尽。所作已办。舍于重担。尽诸有结。心得解脱。尔时尊者目连。观察时坐。五百比丘。皆离爱欲。尔时世尊在众僧前。敷座而坐。当于尔时。月半说戒。时尊者婆耆奢亦在众中。而作是念。我今在于佛僧之前。欲有赞说。即从坐起。整其衣服。合掌向佛。而作是言。唯愿世尊。听我所说。佛言婆耆奢。随汝所说。尔时尊者婆耆奢。即说偈言</p>
<p>
	　　无上之商主在于龙山侧</p>
<p>
	　　智慧能抚慰五百比丘僧</p>
<p>
	　　目连神足者观察五百心</p>
<p>
	　　知此诸比丘咸断欲结使</p>
<p>
	　　一切皆具足牟尼大圣尊</p>
<p>
	　　能度于苦岸世间最后身</p>
<p>
	　　我今归命礼瞿昙之大师</p>
<p>
	　　（二二八）</p>
<p>
	　　如是我闻。一时佛在王舍城迦兰陀竹林。夏坐安居。尔时世尊与大比丘众五百人俱。皆是阿罗汉。诸漏已尽。所作已办。舍于重担。尽诸有结。正智心得解脱。唯除一人。如来记彼现身尽漏。于七月十五日。自恣时到。佛于僧前敷座而坐。尔时世尊告诸比丘。汝等当知我是婆罗门。于般涅槃。受最后身。无上良医。拔于毒箭。汝等皆是我子。悉从于我心口而生。是我法子。从法化生。我今欲自恣。我身口意。无过失不。尔时尊者舍利弗。在众中坐。从坐而起。整其衣服。合掌向白佛言。世尊。如佛所说。我是婆罗门。于般涅槃。受最后身。无上良医。拔于毒箭。汝等皆是我子。悉从于我心口而生。是我法子。从法化生。我等不见如来身口有少过失。何以故。世尊能使不调者调。不寂灭者。使得寂灭。苦恼之者。能使安隐。未入涅槃者。使得涅槃。如来是知道者。是示道者。是说道者。是导道者。将来弟子相续不绝。世尊教法。次第<a>修道</a>。恒相教习。随顺<a>正法</a>。常应拥护亲爱善法。我等不见世尊若身口意有少过失。舍利弗言。世尊自恣。说我若身口意有所阙短。垂哀教敕</p>
<p>
	　　佛告舍利弗。我不见汝有少过失。何以故。汝舍利弗。坚持净戒。多闻少欲知足。远离愦闹。乐于闲静。有精进具足定心智慧疾智捷智展转智有大种智别智。唯除如来诸余智慧。无能及汝深远之智。成就实智。示教利喜。心无嫉妒。见他有能。示教利喜。<a>随喜</a>赞叹。若为四众比丘比丘尼。优婆塞优婆夷。说法无有疲厌。是故汝今若身口意无有少过。舍利弗白言。世尊。颇见是五百比丘。于身口意有少过不。佛告舍利弗。我不见五百比丘于身口意有少过失。何以故。是五百比丘。皆是阿罗汉。诸漏已尽。所作已办。舍于重担。逮得己利。尽诸有结。正智心得解脱。以是义故。我不见是五百比丘若身口意有少过失</p>
<p>
	　　舍利弗复白佛言。世尊。终不讥彼小阙。亦不见五百比丘若身口意有少过失。世尊。此五百比丘几具三明。几得俱解脱。几得慧解脱。佛言。此比丘众中九十比丘。具于三明有百八十。得俱解脱。其余之者。尽慧解脱。舍利弗言。此五百人离诸尘垢。无有腐败。悉皆贞实。尔时婆耆奢。在彼众中。而作是念。佛今自恣。我今欲说赞自恣偈。婆耆奢。合掌向佛。白佛言。世尊。唯愿听我所说。佛言婆耆。随汝所说。婆耆奢。即说偈言</p>
<p>
	　　此十五日清净朝五百比丘同共处</p>
<p>
	　　皆悉断于结使缚尽于后有之大仙</p>
<p>
	　　诚心亲近净世尊悉得解脱离后有</p>
<p>
	　　断于<a>生死</a>所作办诸漏已尽灭掉悔</p>
<p>
	　　除贪憍慢断有结拔爱毒箭灭爱有</p>
<p>
	　　人中师子离诸取尽诸有结灭怖畏</p>
<p>
	　　如似转轮大圣王群臣翼从而围绕</p>
<p>
	　　游行大地至巨海譬如斗战得大胜</p>
<p>
	　　无上商主弟子众悉具三明灭于死</p>
<p>
	　　斯等皆是佛真子离诸垢秽纯清净</p>
<p>
	　　如日亲友今敬礼</p>
<p>
	　　（二二九）</p>
<p>
	　　如是我闻。一时佛在舍卫国祇树给孤独园。尔时尊者婆耆奢。在空静处。时欲捡心。系念思惟。卒起异想。生不憙乐。即<a>自觉</a>知。我于今者。便失善利。夫<a>出家</a>者。名为难得。若有是心不名难得。我今便为退失善心。得于恶心今当说心多诸过恶说厌患偈。时彼尊者。即说偈言</p>
<p>
	　　弃舍乐诸着及不乐著者</p>
<p>
	　　舍衣贪嗜觉不造烦恼林</p>
<p>
	　　欲枝下垂布众生乐缘着</p>
<p>
	　　能断于欲林是名为比丘</p>
<p>
	　　不垂下着欲无林名比丘</p>
<p>
	　　第六意出觉然此欲觉者</p>
<p>
	　　世间所乐着若得出觉意</p>
<p>
	　　能离非结着不乐于胜欲</p>
<p>
	　　乐出粗恶言不名为比丘</p>
<p>
	　　乐嗜于受身因见闻<a>意识</a></p>
<p>
	　　想着生五根能离欲想着</p>
<p>
	　　不受涂污辱是名得解脱</p>
<p>
	　　大地及<a>虚空</a>世间有色处</p>
<p>
	　　悉皆归散坏一切同尽灭</p>
<p>
	　　知见是事已行法已决定</p>
<p>
	　　诸处不生受质直不谄伪</p>
<p>
	　　虽求念存身为有所利益</p>
<p>
	　　若能如是者同彼入涅槃</p>
<p>
	　　（二三○）</p>
<p>
	　　如是我闻。一时佛在舍卫国祇树给孤独园。尔时尊者婆耆奢与阿难俱。着衣持钵。入城乞食。见一女人。年在盛壮。容貌端正。便起欲想。尔时婆耆。寻自觉知。极自呵责。我今名为不得出家之利。我之<a>寿命</a>。极为难得。若生是心。名为不善。宁舍寿命。不作欲想。我于今者。不名出家。何以故。见于盛壮端正女人。即起爱心。若生此心。非我所宜。即向阿难。而说偈言</p>
<p>
	　　为欲结所胜燋然于我心</p>
<p>
	　　唯愿为我说除欲善方便</p>
<p>
	　　尔时阿难即说偈言</p>
<p>
	　　起于颠倒想能烧然其心</p>
<p>
	　　净想能生欲应修不净观</p>
<p>
	　　独处而坐禅速灭于贪欲</p>
<p>
	　　莫数受烧然当观察诸行</p>
<p>
	　　无常无有乐并及<a>无我</a>法</p>
<p>
	　　安心念此身多厌恶生死</p>
<p>
	　　修习正智慧除七慢结使</p>
<p>
	　　若知断慢已苦则有边际</p>
<p>
	　　(此下丹本第八卷六张后)</p>
<p>
	　　（二三一）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来至佛所。威光显照遍于祇洹。悉皆大明却坐一面。而说偈言</p>
<p>
	　　云何义利胜谁为最亲友</p>
<p>
	　　众生依何等而得自济活</p>
<p>
	　　修造何事务而能得聚敛</p>
<p>
	　　尔时世尊以偈答曰</p>
<p>
	　　种田为义利妻为最亲友</p>
<p>
	　　众生依热苗而得自济活</p>
<p>
	　　若能勤作者斯业胜聚敛</p>
<p>
	　　尔时天复说偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二三二）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其中夜。来诣佛所。威光显照。遍于祇洹。悉皆大明。却坐一面。而说偈言</p>
<p>
	　　爱中子第一财中牛第一</p>
<p>
	　　明中日第一渊中海第一</p>
<p>
	　　尔时世尊以偈答言</p>
<p>
	　　所爱无过身能教第一财</p>
<p>
	　　慧为第一明雨为第一渊</p>
<p>
	　　尔时天复说偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二三三）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言</p>
<p>
	　　于其二足中刹利最为胜</p>
<p>
	　　于彼四足中牛最为胜者</p>
<p>
	　　若于娶妻中童女为最胜</p>
<p>
	　　于诸儿息中长子为最胜</p>
<p>
	　　尔时世尊以偈答曰</p>
<p>
	　　两足最胜正觉是四足中胜善乘是</p>
<p>
	　　娶妻中胜贞女是儿子中胜孝者是</p>
<p>
	　　尔时天复说偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二三四）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其中夜。来诣佛所。威光显照。遍于祇洹。赫然大明。却坐一面。而说偈言</p>
<p>
	　　何物生为胜何物入地胜</p>
<p>
	　　种子何者胜掷种谁为胜</p>
<p>
	　　时有天子。先身从种田中得因。以为名以偈答言</p>
<p>
	　　苗稼生为胜子入地第一</p>
<p>
	　　拥护于耕牛儿掷种为胜</p>
<p>
	　　尔时彼天。语此天言。我不问汝。我欲问佛。复以偈问佛</p>
<p>
	　　何物生为胜何物入地胜</p>
<p>
	　　种子何者胜掷种谁为胜</p>
<p>
	　　尔时世尊以偈答言</p>
<p>
	　　明生最胜苗无明灭为胜</p>
<p>
	　　亲近供养佛掷种僧最胜</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二三五）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言</p>
<p>
	　　云何生世间云何得和合</p>
<p>
	　　几爱世间有何物苦世间</p>
<p>
	　　尔时世尊以偈答言</p>
<p>
	　　六爱生世间六触能和合</p>
<p>
	　　六爱能得有六情生诸苦</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二三六）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言</p>
<p>
	　　云何劫世间云何名苦恼</p>
<p>
	　　云何是一法世间得自在</p>
<p>
	　　尔时世尊以偈答曰</p>
<p>
	　　意劫将诸趣意苦恼世间</p>
<p>
	　　意名为一法世间得自在</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二<a>三七</a>）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光显照。遍于祇洹。赫然大明。却坐一面。而说偈言</p>
<p>
	　　何物缚世间云何得解脱</p>
<p>
	　　断于何等法得至于涅槃</p>
<p>
	　　尔时世尊以偈答曰</p>
<p>
	　　欲缚于世间舍欲得解脱</p>
<p>
	　　能断于爱缚是名得涅槃</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二三八）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言</p>
<p>
	　　何物覆世间何物能围绕</p>
<p>
	　　何物缚众生云何世间住</p>
<p>
	　　尔时世尊以偈答曰</p>
<p>
	　　老能覆世间死能为围绕</p>
<p>
	　　爱缚于众生<a>如法</a>住世间</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二三九）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言</p>
<p>
	　　何物迷世间何物和合有</p>
<p>
	　　何谁污众生云何竖于幢</p>
<p>
	　　尔时世尊以偈答曰</p>
<p>
	　　无明迷世间爱着和合有</p>
<p>
	　　嗔污染众生我慢竖为幢</p>
<p>
	　　天复以偈问言</p>
<p>
	　　何谁无盖障何谁断于欲</p>
<p>
	　　谁出于污染请能倒大幢</p>
<p>
	　　尔时世尊以偈答曰</p>
<p>
	　　如来无盖障正智得解脱</p>
<p>
	　　彼无有盖障能尽于爱结</p>
<p>
	　　出离于尘垢倾于我慢幢</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二四○）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。却坐一面。而说偈言</p>
<p>
	　　人财何者胜<a>修行</a>何善行</p>
<p>
	　　能得快乐报味中何最胜</p>
<p>
	　　云何诸寿中寿命得最胜</p>
<p>
	　　尔时世尊以偈答曰</p>
<p>
	　　于诸财物中信财第一胜</p>
<p>
	　　如法修善行能获快乐报</p>
<p>
	　　于诸滋味中实语为第一</p>
<p>
	　　于诸寿命中慧命为最胜</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二四一）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言</p>
<p>
	　　人于生死中何者是二伴</p>
<p>
	　　谁为教授者归向涅槃道</p>
<p>
	　　比丘乐何法而断于结缚</p>
<p>
	　　尔时世尊以偈答曰</p>
<p>
	　　于诸生死中信为第二伴</p>
<p>
	　　智慧如教授能乐涅槃者</p>
<p>
	　　断诸结使缚是则名比丘</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二四二）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言</p>
<p>
	　　何善能至老何善最安住</p>
<p>
	　　何宝为第一何物贼不劫</p>
<p>
	　　尔时世尊以偈答曰</p>
<p>
	　　持戒善至老信最为安住</p>
<p>
	　　智慧人胜宝福财贼不劫</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二四三）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言</p>
<p>
	　　众生谁所生云何常驰求</p>
<p>
	　　云何于生死<a>流转</a>不解脱</p>
<p>
	　　尔时世尊以偈答曰</p>
<p>
	　　爱生于众生意驰于诸尘</p>
<p>
	　　一切有命类轮转于生死</p>
<p>
	　　恒受于诸苦云何得解脱</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二四四）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言</p>
<p>
	　　众生谁所生云何常驰求</p>
<p>
	　　于生死轮转何者为怖畏</p>
<p>
	　　尔时世尊以偈答曰</p>
<p>
	　　众生从爱生心意驰不停</p>
<p>
	　　众生处生死苦为大怖畏</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二四五）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言</p>
<p>
	　　众生谁所生云何常驰求</p>
<p>
	　　生死常轮转何者大怖畏</p>
<p>
	　　尔时世尊以偈答曰</p>
<p>
	　　爱能生众生意识驰诸尘</p>
<p>
	　　众生处生死业为大怖畏</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久舍弃能度世间爱</p>
<p>
	　　尔时此天。说此偈已。欢喜而去</p>
<p>
	　　（二四六）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照遍于祇洹。赫然大明。却坐一面。而说偈言</p>
<p>
	　　云何名非道何物日夜逝</p>
<p>
	　　梵行谁为垢谁恼害世间</p>
<p>
	　　云何名澡浴而能不用水</p>
<p>
	　　唯愿佛世尊为我分别说</p>
<p>
	　　尔时世尊以偈答曰</p>
<p>
	　　欲名为非道人命日夜逝</p>
<p>
	　　女为梵行垢亦恼害世间</p>
<p>
	　　专修梵<a>行者</a>洁净胜彼水</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二四七）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言</p>
<p>
	　　何物为第一诸物中最胜</p>
<p>
	　　云何在处处而得于最上</p>
<p>
	　　有何一种法于世间自在</p>
<p>
	　　尔时世尊以偈答曰</p>
<p>
	　　于诸世物中四阴名最胜</p>
<p>
	　　善于彼处处皆得为最上</p>
<p>
	　　四阴名一法于世间自在</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二四八）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言</p>
<p>
	　　偈为何者初云何为分别</p>
<p>
	　　偈何所依止偈以何为体</p>
<p>
	　　尔时世尊以偈答曰</p>
<p>
	　　偈以欲为初字为偈分别</p>
<p>
	　　偈依止于名文章以为体</p>
<p>
	　　尔时天复以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　（二四九）</p>
<p>
	　　如是我闻。一时佛在舍卫国祇树给孤独园。时有一天。光色倍常。于其夜中。来诣佛所。威光普照。遍于祇洹。赫然大明。却坐一面。而说偈言</p>
<p>
	　　以何知王车云何知于火</p>
<p>
	　　云何分别国云何知女人</p>
<p>
	　　尔时世尊以偈答曰</p>
<p>
	　　以幢知王车以烟知有火</p>
<p>
	　　以主知有国以夫别女人</p>
<p>
	　　尔时此天以偈赞言</p>
<p>
	　　往昔已曾见婆罗门涅槃</p>
<p>
	　　嫌怖久弃舍能度世间爱</p>
<p>
	　　尔时此天。说此偈已。欢喜而去</p>
<p>
	　　信及第二及至老</p>
<p>
	　　种种生世间非道．最上胜</p>
<p>
	　　偈为何者初别车为第十</p>
		

	
	

		</div></div><hr><script charset='utf-8' src='../../js/footer.js'></script></body></html>