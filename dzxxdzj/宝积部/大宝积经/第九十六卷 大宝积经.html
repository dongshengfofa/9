<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九十六卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九十六卷 大宝积经</center></div><div class='fo'><center>经文出处:来自无量光明网</center><br/><br>
			<p>
	　　<strong>第九十六卷 大宝积经</strong></p>
<p>
	　　大唐<a>三藏</a>法师菩提流志奉诏译</p>
<p>
	　　勤授长者会第二十八</p>
<p>
	　　如是我闻。一时佛在舍卫国祇树给孤独园。与大<a>比丘</a>众千二百五十人俱。皆是阿<a>罗汉</a>。诸漏已尽。无复烦恼得上调伏。犹如大龙。所作已办。弃诸重担。逮得己利。尽诸有结。正智<a>解脱</a>心得<a>自在</a>。最上应供。众所知识。唯有阿难。犹在学地。其名曰阿若憍陈如。摩诃迦叶。摩诃迦旃延。摩诃阿湿波。<a>舍利弗</a>。大目干连。摩诃劫宾那。摩诃拘絺罗。摩诃梵颇。罗睺罗。难陀。如是等而为上首。复有<a>菩萨</a>摩诃萨五百人俱。皆得三昧及陀罗尼。尔时舍卫大城。有一长者。名勇猛授。富有财宝仓库盈溢。金银琉璃车[(王*巨)/木]马瑙珊瑚虎珀摩尼真珠。象马牛羊。奴婢仆使商估等类一切众多。时勇猛授。与五百长者。游宴聚会作是议言。诸仁者。佛出世难。人身难得。时亦难遇。于<a>佛法</a>中以信<a>出家</a>。是事亦难。成比丘性亦复甚难。<a>如法</a><a>修行</a>是亦为难。知恩报恩少恩不忘是人难得。能于佛法生信乐心是人难得。信乐成就是事复难。庄严佛法是事亦难。解脱<a>生死</a>倍复为难。我等为于声闻辟支佛乘而求灭度。为当发趣最上佛乘。咸复唱言。我等宁于无上佛道而趣<a>涅槃</a>。作是议已。前后围绕。出舍卫城向只陀林。诣如来所顶<a>礼佛</a>足。右绕三匝却坐一面。尔时<a>世尊</a>。知而故问。告长者言。汝等何缘今来我所。时勇猛授。与五百长者从座而起。偏袒右肩右膝着地。合掌向佛白言。世尊。我等诸人。同时集会作是议言。佛世难遇。人身难得。乃至解脱生死倍复为难。我等为于声闻辟支佛乘而求灭度。为当发趣最上佛乘。咸作是言。我等宁于无上佛道而趣涅槃。由此议故。今诣如来应正等觉。世尊。菩萨摩诃萨。志求阿耨多罗三藐三菩提者。应云何学。应云何住。云何修行。佛言。善哉善哉。汝等发趣阿耨多罗三藐三菩提。来诣我所。应当谛听善思念之。如诸菩萨。应学应住应所修行。当为汝说。时诸长者受教而听</p>
<p>
	　　佛告长者。菩萨摩诃萨。于阿耨多罗三藐三菩提。胜志乐者。当于一切众生起大悲心。应广修行。应勤熏习。是故菩萨。于身命财及以妻子仓库舍宅饮食衣服车乘卧具花鬘涂香一切乐具应无所著。何以故。以诸众生执着于身。而生恶业。由恶业故。堕<a>地狱</a>中。若于众生起大悲心。于身命财则不执着。便生善趣。是故菩萨摩诃萨。于阿耨多罗三藐三菩提。胜志乐者。于诸众生起慈悲已。应修大舍而不求报。不求报者应住戒律。三戒清净应具忍辱。能忍诸恶应起精进。不惜身命。应修一心安住<a>禅定</a>。应修智慧善巧方便。应于我人众生<a>寿命</a>皆悉舍离。为众生故。应行布施护持净戒。为众生故。应修忍辱发起精进。为众生故。应入禅定修习智慧善巧方便。时诸长者。复白佛言。世尊。我等于身及彼妻子一切财宝资生之具。心常爱惜。世尊。菩萨摩诃萨。云何观察。于身命财能无贪吝。尔时世尊。告长者言。善男子。菩萨摩诃萨。于阿耨多罗三藐三菩提。胜志乐者。应观此身无量过患。微尘积集生住异灭。念念迁流九漏疮门。犹如毒蛇所住窟穴。其中无主如空聚落。毕竟破坏如坏瓦瓶。恶露盈溢犹如秽器。受诸不净犹如圊厕。不可触动犹如恶疮。贪美为患如杂毒食。不识恩德如未生怨。欺误于人如恶知识。痴爱为害如友猕猴。断智慧命犹如杀者。夺诸善法犹如劫贼。常求人便犹如怨仇。无有慈心犹如魁脍。难可承事如暴恶人。如箭着身触之则痛。如朽腐舍常务修治。如老弱乘难可驱策。如毒蛇箧不可附近。如逆旅馆疲苦所集。如孤独舍无所摄属。如狱卒伺害。如王者忧国。如边城警畏。如恶国多灾。如破器难持。如祠火无厌。如阳焰虚诳。如幻化惑人。如析<a>芭蕉</a>中无坚实。如水聚沫不可执持。如水上泡速起速灭。如河岸树临危动摇。如驶河流终归死海。复告长者。次观此身前后因缘。初从欲爱和合而生。为长养故咽于搏食。至于生藏痰阴消之。次至黄藏将欲熟时。则变为酢。次至风藏风分汁滓。各别流行成大小便。汁变为血。血变为肉。肉处生脂。脂处为骨。骨中生髓。如是身缘前后不净。若诸菩萨作是观时。复应思惟。如此身者三百六十骨聚所成。如朽坏舍。诸节支持。以四细脉周匝弥布。五百分肉犹若泥涂。六脉相系。五百筋缠。七百细脉。以为编络。十六粗脉钩带相连。有二肉绳。长三寻半。于内缠结。十六肠胃绕生熟藏。二十五气脉犹如窓隙。一百七关穴如破碎器。八万毛孔如乱草覆。五根七窍不净盈满。七重皮裹六味长养。犹如祠火吞受无厌。如是之身一切臭秽自性溃烂。谁当于此爱重憍慢。唯应观察。如借他器。犹车运载。但为养育。至菩提故。尔时世尊。而说偈言</p>
<p>
	　　是身众秽器犹如贮粪瓶</p>
<p>
	　　凡夫无智慧恃色生憍慢</p>
<p>
	　　鼻中洟恒流口气常臭秽</p>
<p>
	　　眼眵虫遍身谁当生净想</p>
<p>
	　　如人执持炭磨莹欲令白</p>
<p>
	　　假使至尽时体色终无变</p>
<p>
	　　设欲净其身倾河以自洗</p>
<p>
	　　身尽莫能净其事亦如是</p>
<p>
	　　于时世尊说此偈已。复告五百诸长者言。若诸菩萨发胜志乐。趣于阿耨多罗三藐三菩提者。应观此身四十四种。何等名为四十四种。一者此身可厌性无和合故。二者此身臭秽脓血常流故。三者是身不坚毕竟败坏故。四者是身羸弱支节相持故。五者是身不净秽恶流溢故。六者是身如幻诳惑凡愚故。七者是身疮门九处常流故。八者是身火然欲火盛故。九者是身为火嗔火猛故。十者是身遍然痴火遍故。十一者是身盲冥贪嗔痴故。十二者是身堕网爱网覆故。十三者是身疮聚疮遍满故。十四者是身不安四百四病故。十五者诸虫住处八万户虫故。十六者是身无常毕竟归死故。十七者是身顽痴于法无知故。十八者犹如瓦器生住坏故。十九者是身逼迫多忧恼故。二十者无有救护必坏灭故。二十一者是身险恶谄诳难知故。二十二者如无底坑诸欲难满故。二十三者如火受薪贪色无厌故。二十四者身无厌足贪受五欲故。二十五者如被捶打随损害故。二十六者是身不定盛衰增减故。二十七者身随心转不正思惟故。二十八者身不知恩必弃冢间故。二十九者身为他食狐狼所啖故。三十者身如机关筋骨相持故。三十一者身不可观脓血粪秽故。三十二者身不自由依饮食生故。三十三者身妄缠裹终败坏故。三十四者身为恶友多逆害故。三十五者身为杀者自残害故。三十六者身为苦器苦所逼故。三十七者身为苦聚<a>五蕴</a>生故。三十八者身为无主众缘生故。三十九者是身无命离男女相故。四十者是身为空应观蕴界处故。四十一者是身虚妄如梦中故。四十二者是身不实如幻化故。四十三者身为幻惑如阳焰故。四十四者身为欺诳如影像故。是为四十四种。菩萨作是观时。所有身命爱欲执着。妻子舍宅饮食衣服。车乘香鬘一切乐具。皆悉厌离无所顾恋。速能成就<a>六波罗蜜</a>疾得阿耨多罗三藐三菩提。尔时世尊。而说偈言</p>
<p>
	　　善得人身甚为难莫为此身造众恶</p>
<p>
	　　毕竟冢间餧狐狼勿为恶见生贪爱</p>
<p>
	　　凡愚迷惑痴狂故由爱此身造诸业</p>
<p>
	　　此身亦复不知恩昼夜唯增众苦缘</p>
<p>
	　　机关动转常疲困洟唾便利恒充满</p>
<p>
	　　饥渴寒热相煎迫何有智者爱此身</p>
<p>
	　　此身无厌如大坑徒能长养众怨害</p>
<p>
	　　由此身故常作恶于无量劫受诸苦</p>
<p>
	　　应念定死修胜福正信生于佛法中</p>
<p>
	　　饮食衣服及涂香长养此身来已久</p>
<p>
	　　谁能执持令不坏应知无益勿耽迷</p>
<p>
	　　牟尼世尊难可遇无量劫中时出现</p>
<p>
	　　当于佛法生净信恶道可畏勿随行</p>
<p>
	　　设令寿命千亿岁犹惧无常生厌离</p>
<p>
	　　何况须臾不可保为彼沉沦恶趣中</p>
<p>
	　　或有恶友来相劝人身难得今已得</p>
<p>
	　　多求财宝受娱乐及此盛年恣嬉游</p>
<p>
	　　何有求财而乐者设得守护犹勤苦</p>
<p>
	　　如此愚人徒妄言是故智者应观察</p>
<p>
	　　财物如幻亦如梦愚痴众生被诳惑</p>
<p>
	　　<a>刹那</a>时得刹那失何有智者生爱心</p>
<p>
	　　譬如幻师幻化事乾闼婆城种种色</p>
<p>
	　　财宝如是诳凡愚于虚妄中何有实</p>
<p>
	　　种种苦恼求财利水火王贼常侵夺</p>
<p>
	　　由此能为众苦因何有智者生爱乐</p>
<p>
	　　有诸常怀贪爱者驰逐财利无厌时</p>
<p>
	　　能于父母无慈心乃至亲属生怨害</p>
<p>
	　　言语善顺心乖违造作种种欺诳缘</p>
<p>
	　　或学邪论邪咒等夸炫伎艺如淫女</p>
<p>
	　　或复谄诳现柔和或复刚强示威猛</p>
<p>
	　　如是无量众恶业莫不皆由财利生</p>
<p>
	　　珊瑚金玉摩尼珠是物本来如泡沫</p>
<p>
	　　不能了知如幻化为此虚诳坠三涂</p>
<p>
	　　<a>弥勒</a>世尊出现时一生次当补我处</p>
<p>
	　　国界黄金而布地是等为从何所来</p>
<p>
	　　劫尽<a>世间</a>悉烧坏须弥河海尽燋枯</p>
<p>
	　　毕竟磨灭归<a>虚空</a>而此宝物何从去</p>
<p>
	　　种种恶业求财物养育妻子谓欢娱</p>
<p>
	　　临命终时苦逼身妻子无能相救者</p>
<p>
	　　于彼三涂怖畏中不见妻子及亲识</p>
<p>
	　　车马财宝属他人受苦谁能共分者</p>
<p>
	　　父母兄弟及妻子朋友僮仆并珍财</p>
<p>
	　　死去无一来相亲唯有黑业常随逐</p>
<p>
	　　智人终不为亲爱作诸恶业入阿鼻</p>
<p>
	　　唯除业尽方得出亲属无有能代者</p>
<p>
	　　阎罗使者唯考业不问亲缘及友朋</p>
<p>
	　　汝得人身不舍恶极苦今应甘忍受</p>
<p>
	　　阎罗常告彼罪人无有少罪我能加</p>
<p>
	　　汝自作罪今自来业报自招无代者</p>
<p>
	　　父母妻子无能救唯当勤修出离因</p>
<p>
	　　是故应舍枷锁业善知远离求安乐</p>
<p>
	　　于家妻子应生怖恒依<a>佛教</a>正修行</p>
<p>
	　　在家炽然为苦本犹如炎炉甚可畏</p>
<p>
	　　身心燋热镇烧燃谁有智者生贪着</p>
<p>
	　　爱乐修行诸佛教无所营求为快乐</p>
<p>
	　　愚闇凡夫不觉知家为苦本横贪爱</p>
<p>
	　　于彼皮筋骨肉中迷惑妄生夫妇想</p>
<p>
	　　不能了知如幻化凡夫于此生贪着</p>
<p>
	　　智者能知此过患世间欲乐皆捐弃</p>
<p>
	　　乐法当如求药想应速舍离居家缚</p>
<p>
	　　尔时五百长者。闻此法已。得无生忍。<a>欢喜</a>踊跃。而说偈言</p>
<p>
	　　庆哉获大利诸利中最上</p>
<p>
	　　我等于佛法皆生欣乐心</p>
<p>
	　　发趣于菩提利乐众生类</p>
<p>
	　　以善而养命觉慧自安心</p>
<p>
	　　怜愍诸众生愿当成佛道</p>
<p>
	　　我等皆已发无上菩提心</p>
<p>
	　　金色相庄严照明于世界</p>
<p>
	　　乐菩提心者当得如来身</p>
<p>
	　　大心菩提心诸心中最上</p>
<p>
	　　解脱一切缚具足诸功德</p>
<p>
	　　少福诸众生于此无欣乐</p>
<p>
	　　不观生死过不乐菩提心</p>
<p>
	　　菩提心功德若有色方分</p>
<p>
	　　周遍虚空界无能容受者</p>
<p>
	　　恒河沙数等诸佛刹土中</p>
<p>
	　　假使布珍宝供养于诸佛</p>
<p>
	　　有能一合掌回向菩提心</p>
<p>
	　　其福过于彼边际不可得</p>
<p>
	　　非唯供养福余福亦复然</p>
<p>
	　　如是菩提心最胜仙所说</p>
<p>
	　　菩提心最胜如阿伽陀药</p>
<p>
	　　能除一切病与一切安乐</p>
<p>
	　　我见诸众生三火所热恼</p>
<p>
	　　智者无量劫勤苦常修习</p>
<p>
	　　如医王勇猛具足菩提行</p>
<p>
	　　救拔众生苦永离诸忧恼</p>
<p>
	　　于一切生处终不舍是心</p>
<p>
	　　勤修诸行愿勇猛求佛法</p>
<p>
	　　我等得善利我等心欣乐</p>
<p>
	　　今遇释师子当得如来身</p>
<p>
	　　尔时世尊即便微笑。从其面门放种种光。青黄赤白红紫颇黎。照于无量无边世界。乃至梵世日月威光皆悉隐蔽。还绕三匝从佛顶入。尔时尊者阿难即从座起。偏袒右肩右膝着地。合掌向佛白言。世尊。有何因缘现此微笑。如佛所现非无因缘。即于佛前。而说偈言</p>
<p>
	　　诸佛最上之导师不以无因现微笑</p>
<p>
	　　哀愍世间利益者愿说所为之因缘</p>
<p>
	　　贫乏众生无法财应说最上大乘施</p>
<p>
	　　能作世间盲冥眼愿说微笑之因缘</p>
<p>
	　　于时世尊告阿难曰。汝见此五百长者今于我所发阿耨多罗三藐三菩提心不。阿难白言。唯然已见。佛告阿难。此五百长者。已于往昔百千亿那由他诸佛所。承事供养种诸善根。今闻是法得无生忍。此诸长者。从是已后不生恶趣。于人天中常受快乐。复于来世弥勒佛所。供养恭敬尊重赞叹。及贤劫中一切诸佛。悉皆承事恭敬供养。于诸佛所听闻<a>正法</a>。受持读诵为他广说。过二十五劫。各于诸佛刹中成无上菩提。皆同一字号胜莲花藏如来应正等觉。尔时尊者阿难白佛言。世尊。希有世尊。希有善逝。当何名此广大法门。云何奉持。佛告阿难。是法门名菩萨瑜伽师地。亦名勇猛授长者所问。如是名号汝当受持。佛说此经已。尊者阿难。及诸比丘。五百长者。诸菩萨众。<a>天人</a>阿修罗等。闻佛所说。皆大欢喜。信受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>