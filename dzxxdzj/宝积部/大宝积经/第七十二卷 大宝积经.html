<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七十二卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七十二卷 大宝积经</center></div><div class='fo'><center>经文出处:来自无量光明网</center><br/><br>
			<p>
	　　<strong>第七十二卷 大宝积经</strong></p>
<p>
	　　北齐<a>三藏</a>那连提耶舍译</p>
<p>
	　　<a>菩萨</a>见实会遮罗迦波利婆罗阇迦外道品第二十四</p>
<p>
	　　尔时遮罗迦波利婆罗阇迦外道八千人。见诸阿修罗迦楼罗龙女及诸龙鸠槃茶乾闼婆夜叉紧那罗摩睺罗伽。空行诸天。四天王天。三十三天。夜摩天。兜率陀天。化乐天。他化<a>自在</a>天。梵天。光音天。遍净天。广果天。净居天等。供养<a>世尊</a>。及闻赞叹生希有心。闻此法门便生疑虑。闻未曾法。彼外道等白佛言。瞿昙。我等闻此昔未闻法。闻已不乐遮罗迦波利婆罗阇迦外道。亦不乐在家。我于此法复生疑虑。不生敬信。都由昔来未闻此法。是故我于瞿昙<a>沙门</a>所亦有因缘。何以故。以沙门瞿昙作如是<a>神通</a>变化。作如是神通变化已。以其变化故。我等见此诸天等得微妙身。及见大众归伏瞿昙者至多。以知瞿昙善<a>说法</a>故。是故于瞿昙所复生微信。瞿昙复为广果天说如是法。言一切法是如来者。我等于此甚生疑虑。云何一切法名为如来。我等于瞿昙所如是生信。唯有瞿昙知我等意。如是如是。为我等说。令使我等解此所说义得离疑网。从坐而起。作是请已。世尊如是答于彼等。是以我今还问汝等。随汝意答。外道白佛。善哉瞿昙。瞿昙问我。我今当说。佛即问彼。汝等知不。云何胎入母腹。如是问已。外道答佛。瞿昙。我诸论中闻说三种因缘和合胎入母腹。父母相近生于贪染。思量欲事思故行欲。是故胎入。如是成胎。佛言。汝等外道于意云何。父母思时。彼贪为从母心起耶。外道言。不也瞿昙。佛言。可从于母思量起耶。外道言。不也瞿昙。佛言。彼贪可从父心起耶。外道言。不也瞿昙。佛言。为从于父思量起耶。外道言。不也瞿昙。佛言。于意云何。彼父贪欲可入母腹耶。外道言。不也瞿昙。佛言。于意云何。父心入母腹耶。外道言。不也瞿昙。佛言。于意云何。父分别入母腹耶。外道言。不也瞿昙。佛言。于意云何。彼胎从天终已来入母腹耶。外道言。不知也瞿昙。佛言。于意云何。彼胎为从<a>地狱</a>终已来入母腹耶。外道言。不知也瞿昙。佛言。于意云何。彼胎为从畜生终已来入母腹耶。外道言。不知也瞿昙。佛言。于意云何。彼胎为从饿鬼终已来入母腹耶。外道言。不知也瞿昙。佛言。于意云何。彼胎为从阿修罗终已来入母腹耶。外道言。不知也瞿昙。佛言。于意云何。彼胎可非色来入母腹耶。外道言。不知也瞿昙。佛言。于意云何。彼胎为是色来入母腹耶。外道言。不知也瞿昙。佛言。于意云何。受想行识来入母腹耶。外道言。不知也瞿昙。作是答已。佛告外道作如是言。外道。此法甚深。寂灭善说。微妙难测。非思量境界。难可显示。非汝所知。是诸外道。异见异忍异种乐欲。于非正处精进<a>修行</a>。于异见中决定趣向。佛言外道。若善男子善女人。遇如是善知识。于甚深法中得生眼目。外道。譬如有人患其眼根得遇良医治差眼目。以其净眼现身。能睹昔未见色。如是外道。若有善男子善女人。不具信等五根。遇善知识慧眼得净。以净慧眼得见深法。是故汝等诸外道辈。本昔长夜邪论诳惑。而作异见。于其非法取善<a>法相</a>。于非<a>解脱</a>取解脱相。于非出处生其出相。汝师自坏亦坏汝等。外道如人自盲复语余盲。我将汝去。智者当知。此等二人于其非路。必有坠落遭其辛苦。外道如是。若沙门。若<a>婆罗门</a>。实非导师。自称导师。实非正觉。言我正觉实不能知出世之道。言我能知。实不能见出世之道。言我能见。实不能知浅度之处。言我能知。实非教师言我是师。彼所教者是为邪教。自非正觉所教寤者亦是邪觉。实不解出言我能解。彼所教出者是为邪出。实不知道言我知道。其所示者皆是邪道。实不知浅处言我知处。其所度者反令困厄。外道。譬如牧牛人不知浅处。驱牛入水于深处而度。彼牛舍此未到<a>彼岸</a>。于其中流而受困厄无有救护。何以故。由牧牛人不知浅处。外道如是。汝等实非导师作导师想。其所化者反受困厄。外道。我是导师实堪化导。其所化者正化彼等。我是正觉所言不虚。我所寤者令其正寤。我是能出所言不虚。所教出者令其正出。我见出道复能示他。其所导者示其正路。我知浅处所言不虚。是以我所度者令其正度。我知<a>教化</a>法。是以能化他。我知<a>佛法</a>能觉寤他。我知出法令他得出。由我<a>正见</a>故。复能正示他。我知可度处故。能度于他。所将度者令得好道。汝等外道乐解脱者。我是导师今在现前。汝等应来。我能正寤具解出法。善见出道能作浅度处。汝等一心谛听善思。悉生乐愿<a>正念</a>现前心当流注发勤精进。为未证法令得证故。未逮得法令获得故。昔未行道令进路故。昔未到处令得到故。为未伏魔令降伏故。昔未求伴者令求伴侣故。为未得法方便令得方便故。外道。如我所说。三法和合而得受胎。我今当说。汝等外道一心谛听。当为汝等说受胎法门。外道。我言母者是其过去作业之缘我言父者。是其过去作业之因。我言乾闼婆者。谓是业招识。外道。我言迦罗罗者。谓是业安置。外道。我言母腹者。业安识依处所。识住腹已生得增长。渐渐广阔。外道。譬如药草<a>丛林</a>依于大地而得增长渐渐广阔。外道如是。彼识入母腹已增长广阔。亦复如是。彼母腹中婴孩成长。方得产生生已渐增。既得长大行宿时性。随终来处彼过所行。此现习起彼是智知。非愚能了共住交友。常恒观察方知其性。外道谛听。彼人若从地狱终来生人中者。当有是相。智者应知其声。嘶破骡声。匆急声。怖畏声。高声浅声。小心常怖。数数战悚。其毛数竖。梦中多见大火炽然。或见山走。或见火聚。或见釜镬沸涌。或见有人执杖而走。或见己身为鉾矟所刺。或见罗刹女。或见群狗。或见群象来逐己身。或见己身驰走四方而无归处。其心少信无有亲友。外道。有如是等无量众相。我今略说如是等相。是名从地狱终来生人间。此智所知非愚能恻。外道谛听。彼人若从畜生终来生人中者。当有是相。智者应知。闇钝少智<a>懈怠</a>多食。乐食泥土。其性怯弱。言语不辩。乐与痴人而为知友。憙黑闇处。爱乐浊水。喜啮草木。喜以脚指剜掘于地。喜乐动头驱遣蝇虻。常喜昂头欠呿空噍。常喜拳脚随宜卧地不避秽污。常喜空嗅喜乐裸形。常喜虚诈异言异作。多喜绮语。梦泥涂身。或梦见己身于田野食草。或梦见己身为众蛇缠绕。或梦见己身入于山谷丛林之中。外道。有如是等无量众相。我今略说如是等相。是名从畜生终来生人间。智者能知非愚能恻。外道谛听。彼人若从饿鬼终来生人中者。当有是相。智者应知。其头发黄怒目直视。常喜饥渴悭贪嫉妒喜饶饮食。喜背说人。身体饶毛眼精光赤。多思众食贪乐积集不欲割舍。不乐见善人。所见财物其心欲盗。乃至得其少许财物即便欣喜。常求财利乐不净食。见他资产便生妒嫉。复于他财生己有想。见他受用便生吝惜。闻说好食心生不乐。乃至巷路见遗落果及以五谷。便生贪心采取收敛。外道。有如是等无量众相。我今略说如是等相。是名从饿鬼中终来生人间。智者能知非愚能测。外道谛听。若从阿修罗终生人中者。当有是相。智者应知。高心我慢常喜忿怒。好乐斗诤挟怨不忘起增上慢。其身洪壮眼白如犬。齿长多露。勇健大力常乐战阵。亦喜两舌破坏他人。疎齿高心轻蔑他人。所造书论他人虽知语巧微密。亦有智力及烦恼力乐自养身。外道。有如是等无量众相。我今略说如是等相。是名从阿修罗终来生人间。智者能知非愚所测。外道谛听。若从人终还生人中者。当有是相。智者应知。其人贤直。亲近善人。毁呰恶人。好惜门望。笃厚守信。乐好名闻及以称誉。爱乐工巧。敬重智慧。具惭羞耻。心性柔软识知恩养。于善友所心顺无违。好喜舍施。知人高下。善观前人有益无益善能答对领其言义。善能和合亦能乖离。善能作使宣传言语。于种种语能善通达忆持不忘。亦复能知是处非处外道。有如是等无量众相。我今略说如是等相。是名从人中终还生人间。智者能知非愚能测。外道谛听。若从天中终生人间者。当有是相。智者应知。为人端正乐好清净。喜着花鬘及以香熏。乐香涂身常喜洗浴。所乐五欲简择好者不喜于恶。喜乐音声及以歌舞。纯与上人而为交友。不与下人而为朋党。好喜楼阁高堂寝室。乐慈为道含笑不嗔。吐言柔美言语善巧令人喜悦。喜乐璎珞及好衣服严身之具。常乐出入行来畅步。所作精勤终不懈怠。外道。有如是等无量众相。我今略说如是等相。是名从天中终生于人间。此智能知非愚能测。外道。若善男子若善女人。欲超此相。应近善知识顺彼人意。彼所作者即随作之。彼善知识。令彼<a>超度</a>为其说法。外道。从地狱终生人间者。地狱已前作人身时。造诸过恶起嗔恚故便作杀害。以其彼业牵堕地狱。彼在地狱受种种苦。后生人间犹有习气。是人既知如是相已。必须自知我从地狱来生人间。是人为舍地狱因缘。应求善知识。遇知识已。彼善知识。为除嗔业故说慈悲。亦说慈悲相应助道。以此等行。能除彼人余残习气地狱因缘。彼善知识。或为是人说慈悲相应尸波罗蜜。断除彼人嗔恚过恶。是人修慈悲时。<a>六波罗蜜</a>。当得满足增长福德。外道。从畜生终来生人间者。畜生已前作人身时。修行积习愚痴之法。以习痴故便行恶业。由作彼业生畜生中。彼人本受畜生身时。与诸畜生久居住故。行畜生仪式。彼从畜生终已。由有习气畜生行法。是人得人身已。闻如是法。见己身行。应当自知。我本必从畜生中终来生人间。是人为舍畜生行故。应求知识。彼善知识。为除是人愚痴业故。说<a>十二因缘</a>。以是法故愚痴得除。彼善知识。或为彼人说般若波罗蜜。既闻般若波罗蜜故。彼人愚痴体性自离。作是观时便生智慧。外道。从饿鬼终生人间者。饿鬼已前作人身时。修行积习悭贪之法。是人修行悭贪法故。坚持不舍。彼业力故生饿鬼中。与诸饿鬼久居住故。行饿鬼业。彼从饿鬼终已。由有习气饿鬼行法。是人得人身已。闻如是法。见己身行。应当自知。我本必从饿鬼中终来生人间。是人为舍饿鬼行故。应求知识。彼善知识。为除彼人悭贪业故。为说布施。以是法故悭贪得除。彼善知识。或为彼说与施相应助菩提法。令其悭贪悉得断除。彼善知识。或为彼人说檀波罗蜜。是人修行檀波罗蜜故。<a>六度</a>得满。彼善知识。或为彼人说一切法皆悉平等。是人以修法平等故。般若波罗蜜得满。以修般若波罗蜜故。流注趣向一切智处。外道。于阿修罗中终生人间者。阿修罗已前作人身时。多作善根行于憍慢。彼以慢故而作诸业。修行积习憍慢业已。彼业力故生阿修罗中。与诸修罗久居住故。行阿修罗业。从修罗终已。由有习气修罗行法。是人得人身已。闻如是法。见己身行。当须自知。我本必从修罗中终来生人间。是人为舍修罗行故。应求知识。彼善知识为除彼人憍慢业故。为说圣住处。以是法故。令彼得除憍慢之业。或为彼人说空法门。以是空法。令其彼人慢业得除。亦除吾我得<a>无我</a>解。或为彼说因缘和合故有诸法。以和合故而有所作。若无和合亦无所作。作是观已。慢使及业悉得除断。或为彼人说诸法一相。修行彼故般若波罗蜜得满。修般若波罗蜜满已。速证一切智终不退转。外道。于人中终生人间者。彼人昔作人身之时。修行积习十善业道。作彼业已数数修行。以彼业力还生人中。昔作人时与人久居行人仪式。今归得人。由有习气。是人得闻如是法已。应当自知。我本必从人中终已还生人中。是人为超彼习气故。应求知识。彼善知识为其彼人说无常想。以无常想令除习气。彼善知识。或为是人。说<a>生死</a>过<a>涅槃</a>至乐。闻此法已。是人能得厌生死过欣涅槃乐。彼善知识。或为是人说六波罗蜜。既得闻已。能发无上菩提之心。彼善知识。或为是人说善方便。是人以此善方便故。即能坚持六波罗蜜。速证一切智终不退转。外道。从天中终生人间者。天身已前作人身时。所修梵行布施持戒。皆希来报。是人如是修行积习作业久讫。以是业力生于天上。得生天已。与天久居行天仪式。从天终已。由有习气诸天行法。是人得人身已闻如是法。见己身行。应当自知。我本必从天中终来生人间。彼人为超天中习气。应求知识。彼善知识。教其彼人修持梵行。不期来报说于求报。是其过恶但为显说。修净梵行无所依着。得福无量。教行布施。不期来报说于求报。是其过恶但为显说。行于布施无所依着。得福无量。教行持戒。不期来报说于求报。是其过恶但为显说。受持禁戒无所依着。功德无量。彼善知识。或为彼说善巧方便。是人以此善方便故。能行六波罗蜜。行六波罗蜜已。六波罗蜜渐得满足。速证一切智终不退转。外道。从地狱终得人身者。彼应依善知识。依知识已。应听三世佛平等法。闻平等法已。应发勤精进。依城邑聚落与大众共居。具四部处更互相于。论量佛法学问难答。三世法平等得现在前。解一切法无有自性。修此解故烦恼渐除。外道。从畜生中终生人间者。彼应依善知识亲近多闻。以近多闻断除愚痴。是人虽复求多闻人及诸经论。作非有想。是人观察非有想已。自然解证无自性法。是人以此三世法平等自然现前。速证一切智。终不退转。外道。从饿鬼终生人间者。彼应依善知识修行布施。除其悭贪作诸功德。以修舍故心不积聚。是人以此三世法平等自然现前。作一相解。所言一相即是无相。是人修此无相解故。速证一切智。终不退转。外道。从阿修罗终生人间者。彼应依善知识与烦恼魔战。何者是烦恼魔。所谓憍慢。是时彼人应当观察。何者是慢。是其谁慢。谁受是慢。谁以此慢起烦恼使。谁舍此慢。是人如是推求之时。无慢可得。亦不见有人摄受慢者。彼人如是观察义故。无慢可得。无起慢者。与慢相应境界。亦不可得。亦不见有人能舍慢者。如是观已无一法可得。复作是观。以恶摄受自诳己身。他亦如是。作是观时。能见诸法悉无自性。以见诸法无自性故。见法非有。以非有故知不成就。不成就故知即不生。若不生者知彼不灭。若不生不灭者。彼非可说。若解不可说者。则非过去非现在非未来。三世不可得。若法三世不可得者。当知未曾有得有失。外道当知此是一切法平等。以此一切法平等。当知一切法是真如不变不异。如来亦真如不变不异。以一切法即是真如。是故观慢得知。是人从人中终得生人间。以有憍慢习气力故。乃至从彼地狱中终得生人间。以慢习故得知此相。若无慢习。不可得说此从人来。乃至此从地狱中来。外道。此名离慢智慧。彼相要以具巧方便乃能得知。又为般若波罗蜜加持此人。方乃得知。尔时八千诸外道等。闻说此法得无生法忍。彼等得住无生忍已。从坐而起。顶<a>礼佛</a>足。却住一面。彼诸外道却住一面已。异口同音说偈赞曰</p>
<p>
	　　导师智力所建立知诸道趣不由他</p>
<p>
	　　知诸众生游诸趣如见掌中庵罗果</p>
<p>
	　　由诸见趣浊<a>世间</a>譬如云雾障<a>虚空</a></p>
<p>
	　　以是群愚常<a>流转</a>譬如众盲失正路</p>
<p>
	　　世间为常为无常复言有常亦无常</p>
<p>
	　　又言非常非不常譬如盲象入城行</p>
<p>
	　　言世有边复无边复言亦有亦无边</p>
<p>
	　　又言非边非无边以是流转如笼鸟</p>
<p>
	　　又言即身是神我又言离身有神我</p>
<p>
	　　<a>妄想</a>分别所缠缚如鸟被网心生苦</p>
<p>
	　　又言自在天所化有言非因之所生</p>
<p>
	　　一切众生见取覆譬如云雾障于月</p>
<p>
	　　由如笼中卵生鸟于诸孔中常欲出</p>
<p>
	　　见取众生如是痴于不解脱如笼鸟</p>
<p>
	　　又礼梵王及世主及礼童子并围纽</p>
<p>
	　　又礼方海毗沙门如贼被捉求诸神</p>
<p>
	　　犹如贫人遇债主求与债主立保证</p>
<p>
	　　如是世间着见取愚痴求天希欲乐</p>
<p>
	　　佛见众生依真实譬如见手掌五指</p>
<p>
	　　于诸趣中受百苦譬如群贼入牢狱</p>
<p>
	　　世尊于彼生慈悲修诸道行知诸趣</p>
<p>
	　　世尊已说出狱法如王生子放大赦</p>
<p>
	　　愍世不思僧祇劫修诸苦行得菩提</p>
<p>
	　　见取所坏愚痴辈佛令彼等得解脱</p>
<p>
	　　以是善逝人师子于诸法中得自在</p>
<p>
	　　我等见取失正路佛于见取拔我等</p>
<p>
	　　以是世尊具大力具足<a>无畏</a>无怨对</p>
<p>
	　　众中大吼如师子我等亦愿得彼法</p>
<p>
	　　以彼能动于<a>三界</a>亦以彼法普遍照</p>
<p>
	　　以彼授记诸众生亦愿我等值遇彼</p>
<p>
	　　世尊知彼诸外道等得其深信。如作微笑现瑞光明。尔时慧命马胜<a>比丘</a>。以偈问佛</p>
<p>
	　　佛愍世间现微笑以见此等外道众</p>
<p>
	　　唯愿如来说彼因所现微笑有何义</p>
<p>
	　　善解因者非无因而现微笑瑞光明</p>
<p>
	　　善哉能现微笑光大众悉皆瞻仰佛</p>
<p>
	　　世尊大众悉怀疑以见善逝现笑光</p>
<p>
	　　悉皆犹如观满月瞻佛愿说微笑因</p>
<p>
	　　谁于今日设胜供谁于今日悦慈父</p>
<p>
	　　谁今得住佛功德善哉大智愿演说</p>
<p>
	　　大众闻之必欣喜皆由外道得授记</p>
<p>
	　　唯愿导师普为说于何乘中如得道</p>
<p>
	　　善哉牟尼除心惑于其疑者断疑网</p>
<p>
	　　以是大众得欣喜一向趣佛不退转</p>
<p>
	　　尔时世尊以偈答马胜曰</p>
<p>
	　　善哉马胜巧知时能问如来降怨者</p>
<p>
	　　怜愍世间作是说能问导师自然士</p>
<p>
	　　我当说彼现笑事一心谛听所作因</p>
<p>
	　　汝宜欣喜听我说今说笑义所为者</p>
<p>
	　　此诸外道皆调伏舍诸恶见住善见</p>
<p>
	　　睹是世间见取恼悉起悲心求菩提</p>
<p>
	　　一切见取悉得舍以知不浊正见故</p>
<p>
	　　从我得闻无碍记悉皆乐求一切智</p>
<p>
	　　过去佛所得记已供养大慈两足尊</p>
<p>
	　　具足二亿诸佛所以求无上菩提故</p>
<p>
	　　佛所行檀亦不少亦净持戒修<a>禅定</a></p>
<p>
	　　净修智慧发精进于诸群生修忍辱</p>
<p>
	　　常修习六波罗蜜简择智慧求菩提</p>
<p>
	　　马胜请问降怨者发心乐求佛菩提</p>
<p>
	　　彼诸苦恼由恶党依止有恶见取中</p>
<p>
	　　彼等今见胜导师舍诸恶见悉无余</p>
<p>
	　　以得真解如来教随顺佛法起深信</p>
<p>
	　　彼于当来多亿佛皆悉供养求菩提</p>
<p>
	　　于其未来星宿劫皆得作佛同一号</p>
<p>
	　　号曰普闻高名称彼等大智度世间</p>
<p>
	　　彼佛国土甚清净种种庄严无与等</p>
<p>
	　　彼离恶见众生辈纯求菩提贤圣处</p>
<p>
	　　彼国众生离恶趣是时亦无一切难</p>
<p>
	　　彼等诸佛得<a>寿命</a>皆悉同寿八万岁</p>
<p>
	　　众生闻彼佛名者皆悉不退上菩提</p>
<p>
	　　若有众女闻佛名彼女皆悉得男身</p>
<p>
	　　如是世尊降怨者与诸外道所授记</p>
<p>
	　　一切<a>天人</a>闻记彼无不欣喜生敬信</p>
		

	
	

		</div></div><hr><script charset='utf-8' src='../../js/footer.js'></script></body></html>