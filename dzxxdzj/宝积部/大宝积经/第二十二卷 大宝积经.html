<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十二卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十二卷 大宝积经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二十二卷 大宝积经</strong></p>
<p>
	　　大唐<a>三藏</a>菩提流志奉诏译</p>
<p>
	　　被甲庄严会第七之二</p>
<p>
	　　复次无边慧。我念往昔修<a>菩萨</a>行时。被如是甲胄。乘如是大乘。超过诸际能灭黑闇能除怖畏。以大精进。乃于无量百千俱胝那由他佛所。闻此菩萨摩诃萨甲胄庄严大乘庄严。踊跃<a>欢喜</a>观此法时。于佛<a>世尊</a>恭敬尊重。不作是念。我被如是甲胄我有如是甲胄。我得如是法。我有如是法。我有如是种类之法。我于尔时无有我想。远离身见。远离我慢。心无高下亦无分别。为欲摄受一切众生。护持诸佛如来法藏。成熟无量百千俱胝那由他众生。曾无一念劳倦之心。我于尔时。不舍甲胄乘无边乘。世世生中能破魔军。魔诸眷属退败消灭。魔之使者怖畏驰散。一切异道诸遮罗迦路伽耶陀波利婆罗遮伽。及此外道相应之辈。我皆降伏为作安隐。一切异论悉已摧殄。一切外道悉已降伏。邪趣众生令于此乘住众善轭。为诸众生开示甲胄甲胄庄严。亦为众生演说如是种类之法。安乐大乘。住此乘者便获一切安乐资具。所谓有为安乐资具。转轮圣王安乐资具。帝释梵王安乐资具。及得无为安乐资具。为诸众生说此法时。令诸众生入此法中生圣种性。建大法幢作师子吼。而发趣于阿耨多罗三藐三菩提。无边慧。诸菩萨摩诃萨。应被如是大甲胄已。如理观察而选择之。当于何法而发趣之。于一切法尽能知见无有分别。何以故。诸菩萨摩诃萨。安住正道如理知故。正道发趣如理见故。如理清净则不分别非不分别。而于分别不分别中平等知见。若见有法可求可觅。则不平等不住如理清净知见。以无分别无不分别。于彼分别不分别中。而无执取。以无执取远离分别及不分别。于此道中无有怜愍。无有施为。亦无增益。亦无取舍。住平正道亦不分别。过现未来遍能了知。一切分别所有随眠。于一切法得住平等。无颠倒义。乃得名为住斯道者。无边慧。何等为道及道清净。所谓说名八支圣道。<a>正见</a>。正思惟。正语。正业。正命。正精进。<a>正念</a>。正定。正见能断萨迦耶见。超过一切见所行境。一切诸见于一切处悉得清净。而能了知一切分别。若胜分别。若遍分别则无分别。无胜分别。无遍分别。不住邪思断邪思惟。能见正命。见正命想。见命清净。住清净命。如理能见清净身业。清净语业。清净意业。住于正业。正见语业。于语语者悉能见知。住于正语能净对治。正精进见善摄精进。住正精进。正见忆念而无有念。亦无作意无所执取。以清净念住于正念。正见三昧。于三昧中无所依止而能清净。三昧之见住于正定。无边慧。诸菩萨摩诃萨如是见时。得一切处清净正见住清净道。此清净道为善丈夫之所<a>修行</a>。智者尊重众圣悦可如来称赞。非一切魔魔民。魔使。魔天。大众之所行处。亦非一切爱着外道。依止诤论行见稠林。趣诸非道路伽耶等之所行处。亦非一切爱<a>涅槃</a>者之所行处。何以故。住无为者则于涅槃有所分别。涅槃分别则诸行分别。何以故。涅槃界中超过一切动念分别。尚无无为况有有为。此道能净一切分别。乃无少有无为分别。宁有一切有为分别。若于圣道有分别者。则不名为住于圣道。若断一切动念分别。是则名为住于圣道。住<a>无畏</a>道。住安隐道。住安乐道。此道能至无老病死忧苦之处。此道能至无有自性超过性处。此道能至远离一切性非性处。此道能至无示现相非色相处。此道如空遍一切处。能至无上大宫殿中。如是去者不复退还。便获若干安隐快乐。彼大宫殿不可示现。无诸事相。无少有为。无少无为。已灭有为已舍无为。不与众生有为安乐无为安乐。无边慧。诸有欣乐有为涅槃。彼尚不求有为安乐。况有能于大宫殿者。大宫殿中无有施设。清凉寂静故名涅槃。灭贪嗔痴。断诸随眠。裂爱见网。竭无明流。拔众毒箭。尽不善法。故名涅槃。远离一切憍慢病疾众苦逼恼。故名涅槃。非心<a>意识</a>心所所行。故名涅槃。息诸诤论一切结使乃至法想。故名涅槃。绝诸意乐意乐所求。亦无分别所分别相。故名涅槃。无边慧。是为大般涅槃体性。涅槃无边不可宣说。若有所趣则非是道。道亦无言不可宣说。诸菩萨摩诃萨。若以此道趣于涅槃大宫殿时。亦令无量百千众生住于斯道</p>
<p>
	　　无边慧。诸菩萨摩诃萨。于此道中而发趣时。无有劳倦。亦无忧恼。随欲所求。随欲庄严。随庄严处。一一庄严。随摄众生而为<a>说法</a>。令诸众生皆得欢喜。何以故。此道无等能净对治所作究竟。诸佛世尊声闻缘觉。皆于此道而发趣之不相违背。未到彼地未如其愿终不相离。何者为地。谓涅槃地。大宫殿地。譬如<a>虚空</a>不可为喻。唯除虚空以喻虚空。广大空寂名曰虚空。涅槃宫殿亦复如是为大空寂。无有主宰亦<a>无我</a>所。一切众生设入其中。无能摄取一毛端量。广大空寂广大无量名大涅槃。名大宫殿</p>
<p>
	　　无边慧。诸菩萨摩诃萨此<a>殊胜</a>道。非诸声闻缘觉所有。住此道者成就一切功德资粮得不退转。为诸众生作大<a>饶益</a>。以殊胜行为大庄严。以是道故而发趣之。如彼庄严亦非声闻缘觉所有。诸菩萨摩诃萨住此道时。若作轮王无所顾吝。有大威德<a>神通</a>变现。而能了知世出<a>世间</a>。若作帝释大梵天王。无所耽着远离憍慢。乐见诸佛乐闻<a>正法</a>。成熟无量百千诸天。趣于阿耨多罗三藐三菩提。尔时世尊。而说偈言</p>
<p>
	　　菩萨殊胜道世间无有上</p>
<p>
	　　众圣及二乘皆趣于斯道</p>
<p>
	　　一切诸菩萨发趣大菩提</p>
<p>
	　　为得道庄严以斯道开示</p>
<p>
	　　若于斯道中已趣今趣者</p>
<p>
	　　彼皆以正见安住于斯道</p>
<p>
	　　一切诸菩萨若住平等见</p>
<p>
	　　行于斯道中安乐而发趣</p>
<p>
	　　斯道最殊胜斯道为无上</p>
<p>
	　　如实能诱进于中无所执</p>
<p>
	　　若住于斯道行于斯道中</p>
<p>
	　　一切诸智人其意不倾动</p>
<p>
	　　不说于斯道少有倾动者</p>
<p>
	　　由是无所动于动常远离</p>
<p>
	　　我说于斯道无动无施为</p>
<p>
	　　亦无有增益斯道故无上</p>
<p>
	　　一切诸菩萨善住于斯道</p>
<p>
	　　斯道无有爱亦复无有憎</p>
<p>
	　　斯道非过去斯道非未来</p>
<p>
	　　彼际不分别如是而修习</p>
<p>
	　　斯道无烦恼斯道无分别</p>
<p>
	　　于义不乖违如是而安住</p>
<p>
	　　住于最胜道无住为安住</p>
<p>
	　　住于斯道者能获清净性</p>
<p>
	　　我说八支道众圣之所行</p>
<p>
	　　住于斯道者菩提不难得</p>
<p>
	　　菩萨依怙者如是住斯道</p>
<p>
	　　能得道清净一一而进趣</p>
<p>
	　　斯之最上道善士所修行</p>
<p>
	　　如来所称赞此智为无上</p>
<p>
	　　魔及魔军众魔之所摄者</p>
<p>
	　　外道余众生非其所行处</p>
<p>
	　　分别涅槃者不住斯胜道</p>
<p>
	　　愚为分别害不能趣涅槃</p>
<p>
	　　超过分别者无想无分别</p>
<p>
	　　于斯大道中以是而发趣</p>
<p>
	　　众圣之胜道愚夫皆远离</p>
<p>
	　　若行此法者斯道为无上</p>
<p>
	　　斯之最胜道能至无上处</p>
<p>
	　　其中无衰恼无畏无灾难</p>
<p>
	　　斯之无上道无色无形相</p>
<p>
	　　不可以色相而能示现者</p>
<p>
	　　斯之安隐道正直无所畏</p>
<p>
	　　以斯道发趣究竟大涅槃</p>
<p>
	　　斯之最净道犹若太虚空</p>
<p>
	　　一切无挂碍常趣于涅槃</p>
<p>
	　　若至涅槃者一往无复退</p>
<p>
	　　斯之大涅槃最上胜安乐</p>
<p>
	　　涅槃大宫殿空寂不可量</p>
<p>
	　　故名大涅槃亦名大宫殿</p>
<p>
	　　斯大涅槃中三毒烦恼灭</p>
<p>
	　　若至其中者无退无受生</p>
<p>
	　　涅槃大空寂犹若太虚空</p>
<p>
	　　广大空寂故于中无挂碍</p>
<p>
	　　涅槃大宫殿永离苦忧恼</p>
<p>
	　　无边境界处说名为涅槃</p>
<p>
	　　涅槃无数量数量不可得</p>
<p>
	　　寂灭清凉性设名为涅槃</p>
<p>
	　　涅槃无施设趣道亦无上</p>
<p>
	　　无量无分别分别不可得</p>
<p>
	　　我为诸菩萨开示于斯道</p>
<p>
	　　若住斯道者彼近于涅槃</p>
<p>
	　　若住于斯道世间胜安乐</p>
<p>
	　　一切皆当得说名无畏者</p>
<p>
	　　善住于斯道其心无所染</p>
<p>
	　　由是道清净说名无畏者</p>
<p>
	　　以见平正道一切能随觉</p>
<p>
	　　一切资具中一切不贪着</p>
<p>
	　　菩萨依怙者殊胜真实道</p>
<p>
	　　饶益诸众生勇猛而发趣</p>
<p>
	　　若得无上道最上道庄严</p>
<p>
	　　令世悉欢喜斯道而发趣</p>
<p>
	　　斯道最殊胜能令意清净</p>
<p>
	　　随其所乐求一切当发趣</p>
<p>
	　　若得圣王位转轮大军旅</p>
<p>
	　　能舍大王位<a>出家</a>行学道</p>
<p>
	　　若得天帝释大梵天王位</p>
<p>
	　　于彼无耽着斯为善顺道</p>
<p>
	　　世间诸学处一切能明了</p>
<p>
	　　住于斯道中乃为实语者</p>
<p>
	　　复次无边慧。诸菩萨摩诃萨。于此道中而发趣时。为欲摄取八正道故修行一法。所谓不作诸不善法。又为摄取八正道故修行二法。一者于内随何善法。如理思惟。二者于外随何善法如理请问。又为摄取八正道故修行二法。一者如事了知诸法。二者了知无事无住无所分别。又为摄取八正道故修行二法。一者于内随顺觉知。二者于外无所执着。又为摄取八正道故修行二法。一者自信无所分别。二者众生若未有信。我令安住于此道中。又为摄取八正道故修行二法。一者能于所作之业如实知见。二者能于所作之业而无执着。又为摄取八正道故修行三法。一者于诸苦取蕴中一一了知。二者于诸无苦取蕴勤求至乐。三者于诸和合法中专修远离。又为摄取八正道故修行三法。一者宣说最上之法语不乖违。随说法义心无诤论。二者不着一切文字。三者摄取一切诸法。又为摄取八正道故修行四法。一者于义正方便事。二者随义而作相应正方便事。三者顺法而作观察正方便事。四者不起一切执着正方便事。又为摄取八正道故修行四法。一者能以坚誓自守如说而行。二者能以六根善巧于道发趣。三者能令意乐清净。四者能住不放逸行</p>
<p>
	　　无边慧。诸菩萨摩诃萨。以此法行摄取道故。乃可名为随顺道者。观一切法性空故。无名故。无相故无愿故无生故。无作故厌故离故灭故出故。得法光明。观生尽时。不于无生而起生想。便于尔时超升离生出过非法。得道清净获无生忍。道清净故过一切想。不住非想灭于道想。离于法想出无明网。以明修习所应得法悉能得之。明所修习得何等法。谓明修习得想受灭。得一切法决定善巧。得随秘密顺于法性。诸菩萨摩诃萨。行此道时。不住于处不为相覆。知一切法同于虚空生如空生。性如空性无有少相而为挂碍。此道清净不畏灾患。被大甲胄不为执缚。乘于大乘无所迷惑。离诸障难犹如虚空。于此道中而发趣之。为诸众生作大光明。无边慧。是为诸菩萨摩诃萨殊胜之道。非诸声闻缘觉所行。尔时世尊。而说偈言</p>
<p>
	　　为摄八正道演说诸法行</p>
<p>
	　　若住此道中斯为大精进</p>
<p>
	　　善法修<a>行者</a>能于一切时</p>
<p>
	　　不作不善法斯行摄于道</p>
<p>
	　　菩萨修习者于内如理思</p>
<p>
	　　于外求请问斯行摄于道</p>
<p>
	　　菩萨观察者如事正了知</p>
<p>
	　　如理<a>如法</a>住斯行摄于道</p>
<p>
	　　菩萨依怙者于内随觉知</p>
<p>
	　　于外无所执斯行摄于道</p>
<p>
	　　菩萨无畏者自信无分别</p>
<p>
	　　令他住净信斯行摄于道</p>
<p>
	　　菩萨思惟者净诸所作业</p>
<p>
	　　于业无所执斯行摄于道</p>
<p>
	　　菩萨无系者常知苦取蕴</p>
<p>
	　　求无苦取蕴斯行摄于道</p>
<p>
	　　菩萨善智者修离和合行</p>
<p>
	　　能离于和合斯行摄于道</p>
<p>
	　　菩萨思义者随义能了知</p>
<p>
	　　演说无违诤斯行摄于道</p>
<p>
	　　菩萨具慧者不着于文字</p>
<p>
	　　摄持一切法斯行摄于道</p>
<p>
	　　菩萨行法者能与<a>法相</a>应</p>
<p>
	　　亦随义相应斯行摄于道</p>
<p>
	　　菩萨顺道者正住于坚誓</p>
<p>
	　　如说而修行斯行摄于道</p>
<p>
	　　菩萨道清净善净于意乐</p>
<p>
	　　住法不放逸斯行摄于道</p>
<p>
	　　菩萨一切时勤修此诸行</p>
<p>
	　　身心获安乐斯行摄于道</p>
<p>
	　　菩萨正念者住于清净道</p>
<p>
	　　了知一切法皆空无有相</p>
<p>
	　　菩萨观察者能令愿清净</p>
<p>
	　　亦不住无愿远离于诸相</p>
<p>
	　　菩萨如理观理趣悉平等</p>
<p>
	　　于诸法不生无有少疑惑</p>
<p>
	　　菩萨妙智者能观一切法</p>
<p>
	　　厌离寂灭故明见而发趣</p>
<p>
	　　菩萨观法者如理见法生</p>
<p>
	　　不于生见生不于尽见尽</p>
<p>
	　　菩萨精进者如是观察时</p>
<p>
	　　出离于非法超升正位中</p>
<p>
	　　菩萨妙智者斯道为清净</p>
<p>
	　　速至大安隐成就无上忍</p>
<p>
	　　菩萨妙智者随顺观诸法</p>
<p>
	　　超过一切想<a>常住</a>于无想</p>
<p>
	　　菩萨妙智者斯道能净治</p>
<p>
	　　远离于道想亦不住法想</p>
<p>
	　　菩萨妙智者斯道净治故</p>
<p>
	　　出于无明网获大法光明</p>
<p>
	　　菩萨妙智者能以明修习</p>
<p>
	　　教授诸众生由是而发趣</p>
<p>
	　　菩萨明修习为得一切法</p>
<p>
	　　决定甚深义善巧大方便</p>
<p>
	　　菩萨明修习方便离诸想</p>
<p>
	　　随顺秘密法能知决定义</p>
<p>
	　　菩萨妙智者以大法光明</p>
<p>
	　　能灭于想受由是而发趣</p>
<p>
	　　菩萨妙智者不住于斯道</p>
<p>
	　　不住斯道故于道而发趣</p>
<p>
	　　菩萨无畏者能知一切法</p>
<p>
	　　犹若净虚空诸相无所覆</p>
<p>
	　　菩萨知诸法其性同虚空</p>
<p>
	　　诸法如空故清净而无垢</p>
<p>
	　　菩萨如是住不为相所碍</p>
<p>
	　　速为诸众生演说而教授</p>
<p>
	　　菩萨妙智者一切道清净</p>
<p>
	　　于道无灾患无碍而发趣</p>
<p>
	　　如是清净道速往大菩提</p>
<p>
	　　能于无为证平等而发趣</p>
<p>
	　　菩萨大甲胄大乘及大道</p>
<p>
	　　如空无挂碍清净而发趣</p>
<p>
	　　趣斯乘及道如趣太虚空</p>
<p>
	　　远离于众相无相而发趣</p>
<p>
	　　大乘平等乘广大如虚空</p>
<p>
	　　于斯清净道此乘当发趣</p>
<p>
	　　一切诸菩萨尊重于斯法</p>
<p>
	　　为诸众生故勇猛而发趣</p>
<p>
	　　若诣大菩提住斯殊胜道</p>
<p>
	　　非诸二乘等于此能发趣</p>
<p>
	　　菩萨正忆念能令道清净</p>
<p>
	　　以斯清净道最上而发趣</p>
<p>
	　　复次无边慧。诸菩萨摩诃萨。如是发趣之时。能以善巧而正了知无量念处。正断根力。觉分<a>解脱</a>。等持等至。神足止观。无量功德殊胜庄严。为欲降伏诸世间故被大甲胄。出<a>三界</a>故乘于大乘。摄受<a>天人</a>阿修罗故安住斯道。而发趣于阿耨多罗三藐三菩提。无边慧。诸菩萨摩诃萨。被大甲胄乘于大乘住斯道时。不以慈悲喜舍遍照众生。于诸众生不爱如己。如是甲胄大乘大道。而于大地所不堪受。一切众生不任亲近。若以哀愍利益众生。被大甲胄乘于大乘安住斯道。如是甲胄大乘大道。一切世间天人阿修罗所不能行。一切愚夫耽着世间住世间者亦不能见。又诸菩萨摩诃萨。哀愍一切诸众生故被大甲胄。能以甲胄加持地界水火风界。令此地界而不倾覆。一切众生不生恐怖。能令水界火界风界。随彼所应作所应作。又诸菩萨摩诃萨。始自初心发趣甲胄。乃至今被斯大甲胄乘此大乘。以清净道而发趣于一生补处。诣菩提树坐道场时。此三千<a>大千世界</a>之中。金刚所成坚固场地。若不加持踊没倾覆。虽以坚固金刚所成。无堪荷负斯大甲胄大乘大道。又诸菩萨摩诃萨往昔誓愿。于诸众生趣慈悲故。十方诸佛诸大菩萨共称赞故。设复金刚大轮围山。须弥卢山。一切宝山。及余山王。若不加持亦无堪荷斯大甲胄大乘大道。又诸菩萨摩诃萨本愿力故。诸佛如来本愿力故。于诸众生不为恼故。不为害故。不为损故。不为怨故。不为仇故。不凌恃故。不逼迫故。为令众生获安乐故。被大甲胄乘于大乘住斯道中而发趣于阿耨多罗三藐三菩提</p>
<p>
	　　无边慧。诸菩萨摩诃萨被甲胄时。被慧甲胄持慧刀仗。大慧回向乘回向乘。起慧光明住光明道。以慧明眼观察诸法。而发起于一切智智。为欲摄取一切智智。为诸众生修行般若波罗蜜。檀那波罗蜜。尸罗波罗蜜。羼提波罗蜜。毗梨耶波罗蜜。禅波罗蜜。一切皆以慧为先导。慧为修习。慧为摄持。回向阿耨多罗三藐三菩提</p>
<p>
	　　尔时无边慧菩萨摩诃萨白佛言。希有世尊。诸菩萨摩诃萨若干智慧。遍一切处悉能摄持。成就无量诸佛之法。尔时世尊。告无边慧菩萨摩诃萨言。无边慧。如是如是。如汝所说。诸菩萨摩诃萨若干智慧。遍一切处摄一切法。被大甲胄乘于大乘住斯大道。一一皆以慧为先导而发趣之。无边慧。设有智慧无慧先导。于此道中不能发趣。若有智慧以慧先导。遍一切处随转随行。以慧摄持以慧防御。尔时乃名被大甲胄乘于大乘住斯大道。以安隐法饶益世间。能开慧眼以眼观察。慧身朗照放大光明。而发趣于阿耨多罗三藐三菩提。无边慧。是为诸菩萨摩诃萨所被甲胄。甲胄庄严所乘大乘。大乘庄严所行大道。大道庄严。而发趣于阿耨多罗三藐三菩提。无边慧。诸善丈夫。甲胄庄严。大乘庄严。大道庄严。一切功德种种庄严。我若具说。于无量劫不可穷尽。为令汝等而了知故。亦为未来诸善丈夫。甲胄庄严。大乘庄严。大道庄严。无边功德资粮庄严。我今于此略说少分。彼善丈夫若闻我法。亦当被大甲胄乘于大乘住斯大道。功德庄严而发趣之。尔时世尊而说偈言</p>
<p>
	　　我说一切断亦说四念住</p>
<p>
	　　一切善方便斯由不放逸</p>
<p>
	　　具足正忆念法善巧相应</p>
<p>
	　　勇进而出离斯由不放逸</p>
<p>
	　　根力菩提分被甲乘大乘</p>
<p>
	　　以此为侍卫菩萨当发趣</p>
<p>
	　　<a>禅定</a>胜解脱等持及等至</p>
<p>
	　　以此为侍卫菩萨当发趣</p>
<p>
	　　大慈悲喜舍被甲乘大乘</p>
<p>
	　　以此为侍卫菩萨当发趣</p>
<p>
	　　成就于止观神足及神变</p>
<p>
	　　以此为侍卫菩萨当发趣</p>
<p>
	　　无量诸功德被甲乘大乘</p>
<p>
	　　于道无疲倦菩萨当发趣</p>
<p>
	　　精进不放逸被甲乘大乘</p>
<p>
	　　了知彼念处菩萨当发趣</p>
<p>
	　　光明大甲胄降伏诸世间</p>
<p>
	　　被斯甲胄已乃名为智者</p>
<p>
	　　正趣一切智出过三界中</p>
<p>
	　　乘斯大乘已乃名为智者</p>
<p>
	　　大道清净道映蔽诸世间</p>
<p>
	　　天人阿修罗乃名遍闻者</p>
<p>
	　　如是诸菩萨普为诸众生</p>
<p>
	　　能于一切时精进被甲胄</p>
<p>
	　　菩萨不修习大慈及大悲</p>
<p>
	　　大喜大舍等大地不堪受</p>
<p>
	　　菩萨不修习于彼诸众生</p>
<p>
	　　知时饶益事大地不堪受</p>
<p>
	　　菩萨不修习于彼诸众生</p>
<p>
	　　爱之如己者大地不堪受</p>
<p>
	　　菩萨不修习以慈乘大乘</p>
<p>
	　　诸山及大海大地不堪受</p>
<p>
	　　菩萨不修习慈念诸众生</p>
<p>
	　　乘于此大乘众生不亲近</p>
<p>
	　　若被斯甲胄慈光不照明</p>
<p>
	　　于彼大甲胄众生不亲近</p>
<p>
	　　若被斯甲胄功德海无边</p>
<p>
	　　加持四大界彼乃堪荷负</p>
<p>
	　　摄取众生故普照以慈光</p>
<p>
	　　加持四大界彼乃堪荷负</p>
<p>
	　　摄取众生故成就大菩提</p>
<p>
	　　加持四大界彼乃堪荷负</p>
<p>
	　　不讥恼众生被斯大甲胄</p>
<p>
	　　大乘而出离斯名为智者</p>
<p>
	　　善巧大方便一切悉加持</p>
<p>
	　　无上而出离斯名为智者</p>
<p>
	　　由是此大地不没亦不倾</p>
<p>
	　　水火风界等能作所应作</p>
<p>
	　　然诸大菩萨被甲乃无边</p>
<p>
	　　乘于此大乘以道而发趣</p>
<p>
	　　成就一生处至于最后身</p>
<p>
	　　往诣树王下坐于坚固地</p>
<p>
	　　于此道场处安住如金刚</p>
<p>
	　　身心不疲倦现证一切智</p>
<p>
	　　菩萨无畏者若不以加持</p>
<p>
	　　彼地当倾覆坏已无复成</p>
<p>
	　　一切大地界若不以加持</p>
<p>
	　　假使金刚成无不倾覆者</p>
<p>
	　　菩萨于往昔大誓愿庄严</p>
<p>
	　　于诸众生所已起大慈念</p>
<p>
	　　现在十方界诸佛刹土中</p>
<p>
	　　遍知两足尊一切皆护念</p>
<p>
	　　设复余石山须弥卢宝山</p>
<p>
	　　金刚轮围山坚固嶷然住</p>
<p>
	　　菩萨智慧者若不以加持</p>
<p>
	　　于斯大甲胄不堪为荷负</p>
<p>
	　　诸佛诸菩萨神力所加持</p>
<p>
	　　众生及大地堪近堪荷负</p>
<p>
	　　被斯大甲胄不为恼众生</p>
<p>
	　　甲胄无有上以乘当发趣</p>
<p>
	　　被斯大甲胄不为害众生</p>
<p>
	　　甲胄不思议以乘当发趣</p>
<p>
	　　被斯大甲胄不为仇众生</p>
<p>
	　　为除众生病以乘当发趣</p>
<p>
	　　具足殊胜道无上最净治</p>
<p>
	　　不恼不仇怨不害正安住</p>
<p>
	　　被慧大甲胄乘慧回向乘</p>
<p>
	　　甲胄不可坏回向无过上</p>
<p>
	　　菩萨依怙者住道慧光明</p>
<p>
	　　以慧观诸法无上而发趣</p>
<p>
	　　菩萨殊胜道甲胄及大乘</p>
<p>
	　　斯由慧光起是故心清净</p>
<p>
	　　乘诸波罗蜜趣佛大菩提</p>
<p>
	　　慧摄慧清净以慧为先导</p>
<p>
	　　一切波罗蜜以此慧为先</p>
<p>
	　　慧摄慧清净能授无上智</p>
<p>
	　　菩萨不思议能起慧光明</p>
<p>
	　　能然大慧灯安乐而发趣</p>
<p>
	　　起慧光明故慧眼由是开</p>
<p>
	　　于佛无上智明见而发趣</p>
<p>
	　　菩萨勇猛者甲胄乃无边</p>
<p>
	　　无边庄严故名为大甲胄</p>
<p>
	　　菩萨大智者大乘大庄严</p>
<p>
	　　于佛一切智无染而发趣</p>
<p>
	　　菩萨大智者大道大庄严</p>
<p>
	　　殊胜不思议清净而发趣</p>
		

	
	

		</div></div><hr><script charset='utf-8' src='../../js/footer.js'></script></body></html>