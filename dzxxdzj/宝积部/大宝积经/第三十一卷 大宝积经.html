<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十一卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十一卷 大宝积经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三十一卷 大宝积经</strong></p>
<p>
	　　唐<a>天竺</a><a>三藏</a>菩提流志译</p>
<p>
	　　出现光明会第十一之二</p>
<p>
	　　我昔为是经护持清净戒</p>
<p>
	　　常修于定慧及施诸众生</p>
<p>
	　　我昔为是经恶人来毁骂</p>
<p>
	　　我时生怜愍于彼不加害</p>
<p>
	　　我昔为是经求者皆施与</p>
<p>
	　　各随其所乐悉令得<a>欢喜</a></p>
<p>
	　　我昔为是经奉施诸宫殿</p>
<p>
	　　庄严众宝网供养于诸佛</p>
<p>
	　　我昔为是经舍种种珍玩</p>
<p>
	　　及以摩尼宝供养于诸佛</p>
<p>
	　　我昔为是经有恩常忆念</p>
<p>
	　　乃至闻一偈于彼恒尊重</p>
<p>
	　　我昔为是经尊重持戒者</p>
<p>
	　　乃至经行处于彼常恭敬</p>
<p>
	　　我昔为是经或处于<a>生死</a></p>
<p>
	　　乃至有少恩于彼常怀报</p>
<p>
	　　我昔为是经不求利谤法</p>
<p>
	　　哀愍于亲友乃至诸众生</p>
<p>
	　　我昔为是经具多闻善说</p>
<p>
	　　于法无所著不悭亲友家</p>
<p>
	　　我昔为是经若心生不善</p>
<p>
	　　速忏令除灭终不使增长</p>
<p>
	　　我昔为是经身为王太子</p>
<p>
	　　所得诸珍宝涂香及末香</p>
<p>
	　　我时生净心回施于诸佛</p>
<p>
	　　我昔为是经愍诸囚徒类</p>
<p>
	　　种种加楚毒以身而代受</p>
<p>
	　　我昔为是经舍诸五欲乐</p>
<p>
	　　常于月六斋受持诸禁戒</p>
<p>
	　　我昔为是经常<a>修行</a>忍辱</p>
<p>
	　　乃至于妻室亦不生贪吝</p>
<p>
	　　我昔为是经令诸贫乏者</p>
<p>
	　　皆悉得安乐丰足诸财宝</p>
<p>
	　　我昔为是经摄受于一切</p>
<p>
	　　<a>沙门</a><a>婆罗门</a>种种群生类</p>
<p>
	　　我昔为是经利益于一切</p>
<p>
	　　常为大施主求者心无吝</p>
<p>
	　　或莳于华果不令人剪伐</p>
<p>
	　　普施诸众生随意皆充足</p>
<p>
	　　我昔布施时其心常平等</p>
<p>
	　　持戒具功德<a>破戒</a>无惭愧</p>
<p>
	　　或证大<a>神通</a>下至凡愚类</p>
<p>
	　　皆生希有心恭敬而周给</p>
<p>
	　　我昔布施时其心无高下</p>
<p>
	　　不求生善趣志乐于此经</p>
<p>
	　　或令国界中一切无怨敌</p>
<p>
	　　调伏诸龙众应时霔甘雨</p>
<p>
	　　月光汝当知我于无量劫</p>
<p>
	　　为求是经故修习诸苦行</p>
<p>
	　　设于百千劫宣说不能尽</p>
<p>
	　　汝已住净信当来末世时</p>
<p>
	　　应生<a>正念</a>心演说是经典</p>
<p>
	　　我以佛眼观明见未来世</p>
<p>
	　　随其种种行一切皆了知</p>
<p>
	　　若有诸<a>比丘</a>为求无上智</p>
<p>
	　　能以净<a>信心</a>演说此经典</p>
<p>
	　　是人及方所一切皆了知</p>
<p>
	　　若于末世时闻是经爱乐</p>
<p>
	　　志愿及方便一切皆了知</p>
<p>
	　　若诸下劣人不闻是经典</p>
<p>
	　　诽谤宣说者一切皆了知</p>
<p>
	　　若有诸比丘及诸<a>比丘尼</a></p>
<p>
	　　得闻于是经悲感而涕泣</p>
<p>
	　　我皆与受记得见最胜尊</p>
<p>
	　　月光汝当知诸佛神通力</p>
<p>
	　　若人意清净或有不清净</p>
<p>
	　　乃至于信解一切皆了知</p>
<p>
	　　若有诸众生志乐常寂静</p>
<p>
	　　安住诸<a>禅定</a>不着生死中</p>
<p>
	　　乃至于习气究竟皆永断</p>
<p>
	　　如是等功德一切皆了知</p>
<p>
	　　或有诸众生耽着虚妄法</p>
<p>
	　　或有诸众生于佛生欣乐</p>
<p>
	　　如是未来事一切皆了知</p>
<p>
	　　若有诸众生染着<a>世间</a>乐</p>
<p>
	　　于佛菩提种不能善开发</p>
<p>
	　　以是因缘故退失诸方便</p>
<p>
	　　若有能了知诸佛菩提种</p>
<p>
	　　是人当获得清净无边光</p>
<p>
	　　月光汝当观如是光明等</p>
<p>
	　　一一诸因缘各各有差别</p>
<p>
	　　汝以智慧力一切应了知</p>
<p>
	　　若舍恶知识亲近于善友</p>
<p>
	　　护持清净戒成就<a>佛光</a>明</p>
<p>
	　　汝当护诸根舍离无惭愧</p>
<p>
	　　修行于善法随护诸众生</p>
<p>
	　　汝当舍违诤了达于性空</p>
<p>
	　　不贪着利养具多闻善说</p>
<p>
	　　汝当观利养犹如于粪秽</p>
<p>
	　　无以利养垢染污清净心</p>
<p>
	　　常求于明脱常得无上利</p>
<p>
	　　汝当修佛道观佛同法性</p>
<p>
	　　常然大法炬普照于世间</p>
<p>
	　　汝当如山王其心安不动</p>
<p>
	　　毁骂及捶打一切皆能忍</p>
<p>
	　　汝当为众生作真实善友</p>
<p>
	　　应舍下劣心常修于净业</p>
<p>
	　　汝以坚固心演说无上法</p>
<p>
	　　如是微妙经当授慈心者</p>
<p>
	　　欲求无上智勿怖于生死</p>
<p>
	　　由此舍诸恶当得于胜利</p>
<p>
	　　譬如明智人善能用于火</p>
<p>
	　　成熟种种味不为火所烧</p>
<p>
	　　若诸愚痴人无有善方便</p>
<p>
	　　将火置于掌便为火所烧</p>
<p>
	　　亦如人中毒迷闷心狂乱</p>
<p>
	　　以火而炙疗因此得除愈</p>
<p>
	　　月光汝当知智者亦如是</p>
<p>
	　　依意了意空故处于生死</p>
<p>
	　　依眼了眼空于眼无执着</p>
<p>
	　　若能如是知住眼亦无恼</p>
<p>
	　　若了眼性空成就真实智</p>
<p>
	　　以真实智故当得出现光</p>
<p>
	　　若了眼性空永灭于贪欲</p>
<p>
	　　以无贪欲故当得出现光</p>
<p>
	　　如是嗔与痴<a>我执</a>并覆恼</p>
<p>
	　　悭嫉无惭愧不忍将贡高</p>
<p>
	　　憍慢及增上谄诳兼放逸</p>
<p>
	　　乃至憍诈等一一如贪说</p>
<p>
	　　若得真实智了知眼寂灭</p>
<p>
	　　以知寂灭故当得出现光</p>
<p>
	　　若得真实智住佛理趣中</p>
<p>
	　　以住理趣故当得出现光</p>
<p>
	　　若得真实智住佛方便中</p>
<p>
	　　以住方便故当得出现光</p>
<p>
	　　若不修实智永离于障恼</p>
<p>
	　　成就出现光我昔未闻见</p>
<p>
	　　若勤修实智永离于障恼</p>
<p>
	　　能顺于是行当得出现光</p>
<p>
	　　若求最胜行当学于此经</p>
<p>
	　　供养诸如来得实智方便</p>
<p>
	　　若修真实智当供养诸佛</p>
<p>
	　　成就出现光犹如掌中果</p>
<p>
	　　若迷眼<a>无我</a>退失沙门法</p>
<p>
	　　彼人不能得如是出现光</p>
<p>
	　　若了眼无我成就沙门法</p>
<p>
	　　彼人当证得如是出现光</p>
<p>
	　　若了眼尽际亦了耳生边</p>
<p>
	　　由了耳生边是大沙门法</p>
<p>
	　　若不遍了知眼性之边际</p>
<p>
	　　于眼生边际亦不能遍知</p>
<p>
	　　彼人不能得如是出现光</p>
<p>
	　　若能遍了知眼性之边际</p>
<p>
	　　于眼生边际亦能遍了知</p>
<p>
	　　彼人当证得如是出现光</p>
<p>
	　　若不善了知眼性之边际</p>
<p>
	　　于眼生边际亦不能善知</p>
<p>
	　　彼人不能得如是出现光</p>
<p>
	　　若能善了知眼性之边际</p>
<p>
	　　于眼生边际亦能善了知</p>
<p>
	　　彼人当证得如是出现光</p>
<p>
	　　若不现了知眼性之边际</p>
<p>
	　　于眼生边际亦不能现知</p>
<p>
	　　彼人不能得如是出现光</p>
<p>
	　　若能现了知眼性之边际</p>
<p>
	　　于眼生边际亦能现了知</p>
<p>
	　　彼人当证得如是出现光</p>
<p>
	　　若不善了知眼性之边际</p>
<p>
	　　于眼生边际亦不能遍知</p>
<p>
	　　彼人不能得如是出现光</p>
<p>
	　　若能善了知眼性之边际</p>
<p>
	　　于眼生边际亦能现了知</p>
<p>
	　　彼人当证得如是出现光</p>
<p>
	　　若不善了知眼性之清净</p>
<p>
	　　于耳性清净亦不能善知</p>
<p>
	　　彼人不能得如是出现光</p>
<p>
	　　若能善了知眼性之清净</p>
<p>
	　　于耳性清净亦能善了知</p>
<p>
	　　彼人当证得如是出现光</p>
<p>
	　　乃至耳鼻舌身意与色声</p>
<p>
	　　香味并触法地水若火风</p>
<p>
	　　性事世间苦蕴界世将生</p>
<p>
	　　及以声名等一切皆如是</p>
<p>
	　　尔时<a>世尊</a>告月光童子言。善男子。若有众生发趣大乘。为欲<a>圆满</a>成就如是出现光者。有八十种善根资粮。云何八十。所谓护念众生。心无损害。于清净戒奉持无缺。其心平等。无有谄曲。亦无悭嫉贪诳之心。深信大乘微妙经典。亦不耽爱富贵憍逸。忍力具足。志愿无退。意乐清净。住阿兰若。不依眷属利养名闻。安住诸禅现光三昧。于有戒者无谄承事。于同梵行起胜意乐。以敬法故常于和上阿阇梨所深生尊重。了达契经。善巧宣说。所言诚谛。住正思惟。勤种善根。常行慧施。觉知魔业。密护诸根。言词安审。善解<a>真谛</a>。亦能了知诸地自相。求无尽色。不惜身命。教于四众绝世思惟。离诸邪见无后世法。不于未学矫现其相。常于已学任力开示。曾不赞美歌咏音声。亦不称誉庄严资具。证入诸谛。具足多闻。舍离睡眠。勤求<a>正法</a>。于佛尊重。发菩提心。舍于世业。修诸学处。为爱法故依于胜友。求诸善根心无厌足。爱乐<a>出家</a>。护持<a>佛法</a>。不起恶业。于教无疑。善说譬喻。开示秘密。于大菩提志求无倦。所受经典未尝忘失。不舍自学。摧伏他论。求出离道。修无量行。于彼法智其心决定。明见因果相续轮回。不着三有。离增上慢。为于信者建立对治。了达未来果报差别。善知前际不假他缘。于远离行精勤修习。于佛相好具足庄严。是为八十。复次月光。此八十法入于五法。云何为五。所谓知生死。知<a>涅槃</a>。知烦恼尽。知增上。知福果。复次月光。如是五法入于二法。云何为二。所谓心清净庄严。色清净庄严。复次月光。如是二法入于一法。云何为一。所谓能成诸佛如来无碍<a>解脱</a></p>
<p>
	　　复次月光。复有八十种法。善能成就诸佛如来无碍解脱。云何八十。所谓布施资粮。广大智慧。修清净戒。离烦恼热。摧伏憍慢。柔软言词。于种种事无不知时。亦知善友。发趣大乘。被精进甲。威仪利物。堕烦恼者令断疑惑。毁诸不善。修行白法。不与恶人而为伴侣。种诸善根无有厌足。发菩提心勇猛精进。觉知魔事。证于诸谛。真实供养决了无疑。心念众生常怀济度。不着诸有。起于大心。不善众生示其过恶。舍贪嗔痴。不求欲利。成熟众生。修治佛塔。于诸圣者尊重恭敬。住大乘者亲近承事。终不赞叹下劣乘人。远离声闻。摧伏怨敌。于世尊所广大供养。以<a>殊胜</a>心种种奉施。得无碍智。具足辩才。以诸譬喻开示正法。而于性空不相违背。求法无懈。显发深义。具大总持。<a>说法</a>无染。能广流布。化导无厌。圆满诸行有大威德。辩才无滞。成就多闻。不赞恶人。修于善业。解了诸蕴。舍离诸见。通达因性。超过所行。远离非境。生清净信。住于正道。爱乐大乘。平等摄受。不着无我。不厌生死。乐求涅槃。以少欲故住阿兰若。常行乞食无有懈惓。随有所得心生喜足。离无惭愧。亲近于佛。善友同止。舍于非类。愍诸凡夫。同众生行。于佛净信。离于非器。有相违者不与言说。不来求者不为开晓。若有来求如应为说。于食平等。常施等施。开门大施。如是童子。此八十法。能得诸佛无碍解脱。尔时月光童子。得闻是法生大欢喜。即于佛前以偈赞曰</p>
<p>
	　　如来了知眼尽边故能出现清净智</p>
<p>
	　　以能出现清净智具足如来清净光</p>
<p>
	　　如来了知眼无我故能出现清净音</p>
<p>
	　　以能出现清净音具足如来<a>梵音</a>相</p>
<p>
	　　佛于往昔利众生故能成就语清净</p>
<p>
	　　以能成就语清净<a>饶益</a>无量诸世间</p>
<p>
	　　如来了知眼性空故能成就总持智</p>
<p>
	　　以能成就总持智出现如来无量光</p>
<p>
	　　如来了知眼差别眼名差别亦无边</p>
<p>
	　　以知名字无边故出现如来无量光</p>
<p>
	　　佛知文字差别门即知眼空离文字</p>
<p>
	　　以知眼空离文字出现如来无量光</p>
<p>
	　　若人思惟眼无我即了佛语为真实</p>
<p>
	　　以能知佛语真实出现如来决定光</p>
<p>
	　　如来成就胜神通即了无边眼灭坏</p>
<p>
	　　以能了知眼灭坏利益一切诸世间</p>
<p>
	　　大悲最胜两足尊了达无边眼生起</p>
<p>
	　　如佛能知眼生起愿我不久亦当然</p>
<p>
	　　如是耳鼻舌身心色声香味并触法</p>
<p>
	　　乃至世生声名等当知一切皆应作</p>
<p>
	　　大悲最胜两足尊已具布施波罗蜜</p>
<p>
	　　如佛布施波罗蜜愿我不久亦当然</p>
<p>
	　　大悲最胜两足尊已具净戒波罗蜜</p>
<p>
	　　如佛净戒波罗蜜愿我不久亦当然</p>
<p>
	　　大悲最胜两足尊已具忍辱波罗蜜</p>
<p>
	　　如佛忍辱波罗蜜愿我不久亦当然</p>
<p>
	　　大悲最胜两足尊已具精进波罗蜜</p>
<p>
	　　如佛精进波罗蜜愿我不久亦当然</p>
<p>
	　　大悲最胜两足尊已具禅定波罗蜜</p>
<p>
	　　如佛禅定波罗蜜愿我不久亦当然</p>
<p>
	　　大悲最胜两足尊已具智慧波罗蜜</p>
<p>
	　　如佛智慧波罗蜜愿我不久亦当然</p>
<p>
	　　大悲最胜两足尊已具法身波罗蜜</p>
<p>
	　　如佛法身波罗蜜愿我不久亦当然</p>
<p>
	　　大悲最胜两足尊已具无边清净色</p>
<p>
	　　如佛已具清净色愿我不久亦当然</p>
<p>
	　　大悲最胜两足尊已具无边清净意</p>
<p>
	　　如佛已具清净意愿我不久亦当然</p>
<p>
	　　大悲最胜两足尊已具无边胜功德</p>
<p>
	　　如佛已具胜功德愿我不久亦当然</p>
<p>
	　　大悲最胜两足尊已具无边诸色相</p>
<p>
	　　如佛已具诸色相愿我不久亦当然</p>
<p>
	　　大悲最胜两足尊已具无边声清净</p>
<p>
	　　如佛已具声清净愿我不久亦当然</p>
<p>
	　　大悲最胜两足尊已具无边大神变</p>
<p>
	　　如佛已具大神变愿我不久亦当然</p>
<p>
	　　大悲最胜两足尊为化众生处三有</p>
<p>
	　　如佛化彼众生类愿我不久亦当然</p>
<p>
	　　大悲最胜两足尊已度无边生死行</p>
<p>
	　　如佛已度生死行愿我不久亦当然</p>
<p>
	　　大悲最胜两足尊已度无边贪欲行</p>
<p>
	　　如佛度于贪欲行愿我不久亦当然</p>
<p>
	　　大悲最胜两足尊已度无边嗔恚行</p>
<p>
	　　如佛度于嗔恚行愿我不久亦当然</p>
<p>
	　　大悲最胜两足尊已度无量愚痴行</p>
<p>
	　　如佛度于愚痴行愿我不久亦当然</p>
<p>
	　　大悲最胜两足尊已度无量贪嗔行</p>
<p>
	　　如佛度于贪嗔行愿我不久亦当然</p>
<p>
	　　大悲最胜两足尊已度无量嗔痴行</p>
<p>
	　　如佛度于嗔痴行愿我不久亦当然</p>
<p>
	　　大悲最胜两足尊已度无量贪痴行</p>
<p>
	　　如佛度于贪痴行愿我不久亦当然</p>
<p>
	　　大悲最胜两足尊已度无边等分行</p>
<p>
	　　如佛度于等分行愿我不久亦当然</p>
<p>
	　　导师已度于贪欲普能饶益诸世间</p>
<p>
	　　如佛饶益诸世间愿我亦成如是智</p>
<p>
	　　导师已度于嗔恚普能饶益诸世间</p>
<p>
	　　如佛饶益诸世间愿我亦成如是智</p>
<p>
	　　导师度于愚痴行普能饶益诸世间</p>
<p>
	　　如佛饶益诸世间愿我亦成如是智</p>
<p>
	　　导师已度贪嗔行普能饶益诸世间</p>
<p>
	　　如佛饶益诸世间愿我亦成如是智</p>
<p>
	　　导师已度嗔痴行普能饶益诸世间</p>
<p>
	　　如佛饶益诸世间愿我亦成如是智</p>
<p>
	　　导师已度贪痴行普能饶益诸世间</p>
<p>
	　　如佛饶益诸世间愿我亦成如是智</p>
<p>
	　　导师已度等分行普能饶益诸世间</p>
<p>
	　　如佛饶益诸世间愿我亦成如是智</p>
<p>
	　　如来具足殊胜智调伏一切诸天众</p>
<p>
	　　我亦愿成如是智得为调御<a>天人</a>师</p>
<p>
	　　如来具足殊胜智调伏一切诸龙众</p>
<p>
	　　我亦愿成如是智得为调御天人师</p>
<p>
	　　如来具足殊胜智调伏一切夜叉众</p>
<p>
	　　我亦愿成如是智得为调御天人师</p>
<p>
	　　如来具足殊胜智调伏一切乾闼婆</p>
<p>
	　　乃至无量鸠槃茶所有若干诸眷属</p>
<p>
	　　我亦愿成如是智得为调御天人师</p>
<p>
	　　如来具足殊胜智了知诸法真实义</p>
<p>
	　　我亦愿成如是智于彼真实得无疑</p>
<p>
	　　如来若了苦尽边利益一切群生类</p>
<p>
	　　我亦愿成如是智于彼苦尽得无疑</p>
<p>
	　　如来善了因尽边利益一切群生类</p>
<p>
	　　我亦愿成如是智于彼因尽得无疑</p>
<p>
	　　如来具足殊胜智了达世间之所行</p>
<p>
	　　我亦愿成如是智于世间行得无疑</p>
<p>
	　　如来具足殊胜智了达世间处非处</p>
<p>
	　　我亦愿成如是智利益一切诸世间</p>
<p>
	　　如来具足殊胜智了达世间诸业果</p>
<p>
	　　我亦愿成如是智利益一切诸世间</p>
<p>
	　　如来具足殊胜智了达世间种种性</p>
<p>
	　　我亦愿成如是智利益一切诸世间</p>
<p>
	　　如来具足殊胜智了达一切诸趣行</p>
<p>
	　　我亦愿成如是智利益无量诸世间</p>
<p>
	　　如来具足殊胜智了达世间诸胜解</p>
<p>
	　　我亦愿成如是智利益一切诸世间</p>
<p>
	　　如来具足殊胜智了达一切诸根性</p>
<p>
	　　我亦愿成如是智利益一切诸世间</p>
<p>
	　　如来具足殊胜智了达静虑之所行</p>
<p>
	　　我亦愿成如是智利益一切诸世间</p>
<p>
	　　如来具足殊胜智了达解脱之所行</p>
<p>
	　　我亦愿成如是智利益一切诸世间</p>
<p>
	　　如来具足殊胜智了达等分之所行</p>
<p>
	　　我亦愿成如是智利益一切诸世间</p>
<p>
	　　如来具足殊胜智了达等至之所行</p>
<p>
	　　我亦愿成如是智利益一切诸世间</p>
<p>
	　　如来善了于生死<a>流转</a>皆因烦恼生</p>
<p>
	　　我亦愿成如是智利益一切诸世间</p>
<p>
	　　如来一切皆了知利益世间无与等</p>
<p>
	　　我亦愿成如是智利益一切诸世间</p>
<p>
	　　如来善住于等持发起殊胜方便智</p>
<p>
	　　我亦愿成如是智利益一切诸世间</p>
<p>
	　　如来具足殊胜智了达无边宿住行</p>
<p>
	　　我亦愿成如是智利益一切诸世间</p>
<p>
	　　如来具足殊胜智了达生死无有边</p>
<p>
	　　我亦愿成如是智利益一切诸世间</p>
<p>
	　　如来具足殊胜智了达一切烦恼尽</p>
<p>
	　　我亦愿成如是智利益一切诸世间</p>
<p>
	　　如来具足殊胜智成就无上正等觉</p>
<p>
	　　我亦愿成如是智利益一切诸世间</p>
<p>
	　　如来具足殊胜智离诸烦恼并习气</p>
<p>
	　　我亦愿成如是智利益一切诸世间</p>
<p>
	　　如来具足殊胜智了知欲染障菩提</p>
<p>
	　　我亦愿成如是智利益一切诸世间</p>
<p>
	　　如来具足殊胜智了知出离生死法</p>
<p>
	　　愿我亦成如是智利益一切诸世间</p>
<p>
	　　如来善了于法义<a>觉悟</a>无量诸众生</p>
<p>
	　　我亦愿成如是智利益一切诸世间</p>
<p>
	　　如来善了于法性如幻如梦如阳炎</p>
<p>
	　　我亦愿成如是智利益一切诸世间</p>
<p>
	　　如来善了于世间一切文字并言说</p>
<p>
	　　我亦愿成如是智利益一切诸世间</p>
<p>
	　　如来具足胜辩才开示甚深微妙法</p>
<p>
	　　我亦愿成如是智利益一切诸世间</p>
<p>
	　　如来善调身语意一切皆随智慧行</p>
<p>
	　　我亦愿成如是智利益一切诸世间</p>
<p>
	　　如来善了于三世无取无著无挂碍</p>
<p>
	　　我亦愿成如是智利益一切诸世间</p>
<p>
	　　如来善修<a>戒定慧</a>于彼一切无退转</p>
<p>
	　　我亦愿成如是智得为<a>三界</a>大悲尊</p>
<p>
	　　如来善修于解脱解脱知见无退转</p>
<p>
	　　我亦愿成如是智得为三界大悲尊</p>
<p>
	　　如来善修于正观天人世间无等伦</p>
<p>
	　　我亦愿成如是智得为三界大悲尊</p>
<p>
	　　如来具足殊胜智于诸世法无所染</p>
<p>
	　　我亦愿成如是智得为三界大悲尊</p>
<p>
	　　如来善了于世间种种诸趣皆明见</p>
<p>
	　　我亦愿成如是智于彼诸趣得无碍</p>
<p>
	　　如来善了尽生边是故于彼无迷惑</p>
<p>
	　　我亦愿成如是智于尽生性得无疑</p>
<p>
	　　如来善了寂静边是故于彼无迷惑</p>
<p>
	　　我亦愿成如是智于彼寂静得无疑</p>
<p>
	　　如来善了流转边是故于彼无迷惑</p>
<p>
	　　我亦愿成如是智于彼流转得无疑</p>
<p>
	　　如来善了前后际是故具足无师智</p>
<p>
	　　我亦愿成如是智于前后际得无疑</p>
<p>
	　　如来善了<a>转生</a>边是故具足无师智</p>
<p>
	　　我亦愿成如是智于彼生转得无疑</p>
<p>
	　　如来善了前后际于眼断常无所执</p>
<p>
	　　我亦愿成如是智于前后际得无疑</p>
<p>
	　　如来善了尽生边于眼断常无所执</p>
<p>
	　　我亦愿成如是智于尽生性得无疑</p>
<p>
	　　若人不了前后际彼则于贪生取着</p>
<p>
	　　如来于彼能证知是故于贪无所染</p>
<p>
	　　若人不了有无边彼则于贪生取着</p>
<p>
	　　如来于彼能证知是故于贪无所染</p>
<p>
	　　若人不了尽无边彼则于贪生取着</p>
<p>
	　　如来于彼能证知是故于贪无所染</p>
<p>
	　　若人不了转无转彼则于贪生取着</p>
<p>
	　　如来于彼能证知是故于贪无所染</p>
<p>
	　　嗔痴忿覆并嫉诳谄曲贡高与憍慢</p>
<p>
	　　布施持戒将忍辱禅定智慧皆如是</p>
<p>
	　　尔时世尊。知月光童子深心所念。熙怡微笑放金色光。其光普照无量无边诸佛国土。于彼国界作利益已。绕佛三匝还从如来顶上而入。是时<a>弥勒</a><a>菩萨</a>。即从座起。偏袒右肩右膝着地。顶<a>礼佛</a>足合掌恭敬。以诸偈赞而问佛言</p>
<p>
	　　云雷师子吼迦陵频伽声</p>
<p>
	　　出大法鼓音何缘现微笑</p>
<p>
	　　殊胜百千日清净妙音声</p>
<p>
	　　功德甚希有何缘现此光</p>
<p>
	　　施戒忍精进定慧等庄严</p>
<p>
	　　一切皆圆满何缘现此光</p>
<p>
	　　如来柔软音常远离粗语</p>
<p>
	　　善疗众生病何缘现此光</p>
<p>
	　　大悲两足尊知眼常空寂</p>
<p>
	　　以清净梵音为众生演说</p>
<p>
	　　耳鼻舌身心乃至声名等</p>
<p>
	　　并诸集灭道智忍亦如是</p>
<p>
	　　大悲两足尊知眼尽生际</p>
<p>
	　　寂静及流转一切皆空寂</p>
<p>
	　　耳鼻舌身心色声香味触</p>
<p>
	　　乃至声名等一切皆如是</p>
<p>
	　　又说因缘法远离于断常</p>
<p>
	　　非自非他作众缘之所生</p>
<p>
	　　或以种种门开示于苦本</p>
<p>
	　　或以种种义称赞佛光明</p>
<p>
	　　以无量言词演说寂灭法</p>
<p>
	　　无人无寿者无我无众生</p>
<p>
	　　过去无量佛亦以不思议</p>
<p>
	　　百千诸偈颂演说如是法</p>
<p>
	　　如来所演说真实功德法</p>
<p>
	　　无说无说者所说法亦无</p>
<p>
	　　佛说最胜法觉悟于群生</p>
<p>
	　　诸天及夜叉闻者皆能了</p>
<p>
	　　一切阿修罗意乐已清净</p>
<p>
	　　无量诸人众疑网悉皆除</p>
<p>
	　　了知贪自性灭坏嗔与痴</p>
<p>
	　　爱慢及无明谄嫉并戏论</p>
<p>
	　　乃至苦蕴等一切皆舍离</p>
<p>
	　　如是诸句义究竟悉清净</p>
<p>
	　　如来于一法通达种种名</p>
<p>
	　　其数百千万乃至不思议</p>
<p>
	　　于无量佛所善学如是法</p>
<p>
	　　而于一法中演说无穷尽</p>
<p>
	　　如来善了达种种诸法门</p>
<p>
	　　亦能分别知名句上中下</p>
<p>
	　　修学于一切种种异言词</p>
<p>
	　　善巧而宣说微妙第一义</p>
<p>
	　　如是清净音因缘和合起</p>
<p>
	　　亦不依喉舌乃至于身心</p>
<p>
	　　其地六种动十方众咸集</p>
<p>
	　　合掌瞻仰佛愿为除众疑</p>
<p>
	　　如来善了知眼尽生边际</p>
<p>
	　　自性常空寂无去亦无来</p>
<p>
	　　无住无处所深入于实际</p>
<p>
	　　佛眼无障碍是故我今问</p>
<p>
	　　如来善了知眼性前后际</p>
<p>
	　　尽无尽流转自性常空寂</p>
<p>
	　　开示诸法义令世间欢喜</p>
<p>
	　　牟尼美妙音何缘现微笑</p>
<p>
	　　佛知前后际眼性常空寂</p>
<p>
	　　离分别言词何缘现微笑</p>
<p>
	　　佛知眼无量种种言宣说</p>
<p>
	　　本性常空寂何缘现微笑</p>
<p>
	　　佛知尽生边眼性常空寂</p>
<p>
	　　舍离诸烦恼证佛菩提智</p>
<p>
	　　具足胜名闻何缘现微笑</p>
<p>
	　　如来久修学演说不思议</p>
<p>
	　　了达眼性空离垢常清净</p>
<p>
	　　无量诸心行一念皆了知</p>
<p>
	　　光明照世间为是何瑞相</p>
<p>
	　　大仙等正觉最胜两足尊</p>
<p>
	　　烦恼悉已除其心常寂静</p>
<p>
	　　如来殊胜智深达眼尽边</p>
<p>
	　　复以何因缘而今现微笑</p>
<p>
	　　耳鼻舌身心六尘并四大</p>
<p>
	　　乃至声名等一切皆如是</p>
<p>
	　　佛知眼无我亦达耳无常</p>
<p>
	　　及了鼻性空何缘现微笑</p>
<p>
	　　佛知舌无我亦达身无常</p>
<p>
	　　及了心性空何缘现微笑</p>
<p>
	　　佛知色无我亦达声无常</p>
<p>
	　　及了香性空何缘现微笑</p>
<p>
	　　佛知味无我亦达触无常</p>
<p>
	　　及了法性空何缘现微笑</p>
<p>
	　　佛知地无我亦达水无常</p>
<p>
	　　及了火性空何缘现微笑</p>
<p>
	　　佛知风无我亦达性无常</p>
<p>
	　　及了事性空何缘现微笑</p>
<p>
	　　知世间无我亦达苦无常</p>
<p>
	　　及了蕴性空何缘现微笑</p>
<p>
	　　佛知界无我亦达世无常</p>
<p>
	　　及了生性空何缘现微笑</p>
<p>
	　　佛知声无我亦达名无常</p>
<p>
	　　及了道性空何缘现微笑</p>
<p>
	　　佛知智无我了寂静无常</p>
<p>
	　　及众生性空何缘现微笑</p>
<p>
	　　佛知性无性亦知我非我</p>
<p>
	　　及了意乐空何缘现微笑</p>
<p>
	　　观生死无我亦达常无常</p>
<p>
	　　及了涅槃空何缘现微笑</p>
<p>
	　　如来心解脱名闻满三界</p>
<p>
	　　帝释与人王龙神咸供养</p>
<p>
	　　如来善了知眼尽生边际</p>
<p>
	　　乃至于寂静何缘现微笑</p>
<p>
	　　无量诸佛子俱集于众会</p>
<p>
	　　从佛口所生从法变化生</p>
<p>
	　　皆来佛前住合掌而尊重</p>
<p>
	　　为于彼众故问此光因缘</p>
<p>
	　　如来善了知眼性空无我</p>
<p>
	　　超过于一切在家修学者</p>
<p>
	　　佛以平等智了法无差别</p>
<p>
	　　如来意乐知非是神通见</p>
<p>
	　　佛知眼无我性空无去来</p>
<p>
	　　清净智无边何缘现微笑</p>
		

	
	

		</div></div><hr><script charset='utf-8' src='../../js/footer.js'></script></body></html>