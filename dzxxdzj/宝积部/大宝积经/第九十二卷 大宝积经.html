<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九十二卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九十二卷 大宝积经</center></div><div class='fo'><center>经文出处:来自无量光明网</center><br/><br>
			<p>
	　　<strong>第九十二卷 大宝积经</strong></p>
<p>
	　　大唐<a>三藏</a>法师菩提流志奉诏译</p>
<p>
	　　发胜志乐会第二十五之二</p>
<p>
	　　尔时<a>弥勒</a><a>菩萨</a>摩诃萨。白佛言。<a>世尊</a>。初业菩萨既<a>出家</a>已。未得慧力而欲得者。当舍何法。当修何法。未生慧力能令出生已生慧力能令增长。佛告弥勒菩萨言。弥勒。初业菩萨既出家已。欲令慧力而得增长。当于利养知其过失。应须舍离。若好愦闹世俗言话。耽着睡眠广营众务。乐诸戏论。如是过失皆应远离。是故应<a>舍利</a>养。修于少欲。舍诸愦闹乐于寂静。舍诸世话观于实义。初夜后夜远离睡眠。观察思惟随行修习。舍于众务及诸戏论。修出世道慈念众生。弥勒。初业菩萨既出家已。未得慧力而欲得者。是法应舍。是法应修。何以故。弥勒。彼诸菩萨既出家已。未得慧力而欲得者。不舍利养。不修少欲。未生慧力当令出生。已生慧力能令增长。无有是处。不舍愦闹。不住寂静。未生慧力当令出生。已生慧力能令增长。亦无是处。不舍世话。不观实义。未生慧力当令出生。已生慧力能令增长。无有是处。初夜后夜。耽着睡眠曾不<a>觉悟</a>。系念思惟不舍众务。好诸戏论。于出世道不能<a>修行</a>。于诸众生不生慈念。未生慧力当令出生。已生慧力能令增长。亦无是处。弥勒。是故菩萨。未得慧力而欲得者。应舍诸法。当须舍离。应修诸法。当须修习。何以故。菩萨智慧从因缘生。若无因缘终不能生。因缘和合尔乃得生。尔时弥勒菩萨。白佛言。世尊。云何名为利养中过。若观察时。能令菩萨乐于少欲不生热恼。佛言弥勒。初业菩萨当观利养。生贪欲故。当观利养。坏失<a>正念</a>生嗔恚故。当观利养。念其得失生愚痴故。当观利养。能生高下嫉妒心故当观利养。于亲友家悭吝耽着生诳惑故。当观利养。成就爱味生谄曲故。当观利养。舍四圣种无惭愧故。当观利养。一切诸佛所不许可。数习憍逸生高慢故。当观利养。于胜<a>福田</a>起于轻慢为魔党故。当观利养。众恶根本诸善坏故。当观利养。多所贪着犹霜雹故。当观利养。于亲友家瞻候颜色生忧恼故。当观利养。爱物损坏忧心乱故。当观利养。于四念处多所忘失白法羸故。当观利养。于四正勤多有退失。能令一切他论胜故。当观利养。自言已得<a>神通</a>智慧违背生故。当观利养。先得后失怨憎生故。当观利养。互相嗔嫌说其过恶多觉观故。当观利养。为于活命营诸世业。计度思惟安乐减故。当观利养。乃至<a>禅定</a><a>解脱</a>三昧三摩钵底。心如淫女能退失故。当观利养。舍离智断。堕于<a>地狱</a>。饿鬼畜生。阎摩罗界。诸恶道故。当观利养。与提婆达多乌陀洛迦同。于法住堕恶道故。弥勒。初业菩萨。如是观察利养过失。乐于少欲。不生热恼。何以故。弥勒。少欲菩萨。于一切过皆悉不生。堪为诸佛清净<a>法器</a>。而不系属在家出家。住于真实最胜意乐。不为卑下亦不惊怖。离诸恶道堕落畏故。无能映蔽舍耽味故。众魔境界得解脱故。一切诸佛之所称赞。诸天及人亦当爱羡。于诸禅定而不染着。住边际故。其心质直无有谄曲。于五欲中亦不放逸。见其过故。如说修行能住圣种。同梵<a>行者</a>亦当爱乐。弥勒。若有菩萨智慧聪敏。于此功德能如是知。以胜意乐当舍利养。以胜意乐住于少欲。为断贪爱而发起故。尔时弥勒菩萨。白佛言。世尊。云何名为愦闹中过。若观察时。菩萨独处闲静不生热恼。佛言。弥勒。初业菩萨应当观察。愦闹过失有二十种。若观察时。能令菩萨独处闲静不生热恼。弥勒。云何名为乐于愦闹二十种过。一者不护身业。二者不护语业。三者不护意业。四者多饶贪欲。五者增长愚痴。六者耽着世话。七者离出世语。八者于非法中尊重修习。九者舍离<a>正法</a>。十者天魔波旬而得其便。十一者于不放逸未曾修习。十二者于放逸行常怀染着。十三者多诸觉观。十四者损减多闻。十五者不得禅定。十六者无有智慧。十七者速疾而得非诸梵行。十八者不爱于佛。十九者不爱于法。二十者不爱于僧。弥勒。是为菩萨观于愦闹二十种过。尔时世尊。重说偈言</p>
<p>
	　　舍离诸贪嗔不住于愦闹</p>
<p>
	　　若有专住彼是过不应作</p>
<p>
	　　憍慢及觉观皆由愦闹生</p>
<p>
	　　坏行无戒人称叹于愦闹</p>
<p>
	　　愚人乐世论退失第一义</p>
<p>
	　　放逸多觉观是过不应作</p>
<p>
	　　<a>比丘</a>舍多闻言论不如理</p>
<p>
	　　损减诸禅定常思惟<a>世间</a></p>
<p>
	　　耽着思惟者何得于寂静</p>
<p>
	　　其心常散逸永离于正观</p>
<p>
	　　速得非梵行諠杂无仪捡</p>
<p>
	　　亦不曾爱佛及爱于圣众</p>
<p>
	　　弃舍离欲法耽着非法言</p>
<p>
	　　我常舍千身支分及头目</p>
<p>
	　　为求无上道闻法无厌足</p>
<p>
	　　是诸非法人少闻便厌舍</p>
<p>
	　　我昔作国王为求四句偈</p>
<p>
	　　妻子及财宝悉皆能施与</p>
<p>
	　　何有于智者而不勤听法</p>
<p>
	　　我尝舍一切非法之戏论</p>
<p>
	　　为于百千劫难得解脱故</p>
<p>
	　　汝等应欣乐志求微妙法</p>
<p>
	　　若乐于解脱最胜功德者</p>
<p>
	　　世间诸事业皆所不应问</p>
<p>
	　　衣食无胜利亦不证<a>涅槃</a></p>
<p>
	　　当称叹最胜善来诸比丘</p>
<p>
	　　应敷座令坐互说诸法要</p>
<p>
	　　人身甚难得随分行白法</p>
<p>
	　　读诵及禅定汝应如是问</p>
<p>
	　　如来入涅槃遗法当灭坏</p>
<p>
	　　比丘多放逸乐众弃闲静</p>
<p>
	　　为饮食利养昼夜谈世话</p>
<p>
	　　愚人于梦中惊怖而漂溺</p>
<p>
	　　自知多毁犯当堕三恶道</p>
<p>
	　　应生<a>欢喜</a>心独处于闲寂</p>
<p>
	　　若在阿兰若志求无上道</p>
<p>
	　　不应见人过自谓最尊胜</p>
<p>
	　　憍恣放逸本莫轻下劣人</p>
<p>
	　　彼于遗法中渐次而解脱</p>
<p>
	　　比丘虽<a>破戒</a>深信于三宝</p>
<p>
	　　是则解脱因不应见其过</p>
<p>
	　　摧伏贪嗔难勿惊于放逸</p>
<p>
	　　余习法应尔是故不须说</p>
<p>
	　　若清净比丘伺他人过失</p>
<p>
	　　是最非真实不名修正法</p>
<p>
	　　如理修行者当须自观察</p>
<p>
	　　求道诸比丘舍离恶言论</p>
<p>
	　　常以欢喜心独处于闲静</p>
<p>
	　　尔时弥勒菩萨。复白佛言。希有世尊。耽着愦闹。乃有如是无量过恶。退失功德无有利益。增长烦恼堕诸恶趣远离白法。何有菩萨求善法者。闻是过失而不乐于独处闲静。尔时弥勒菩萨。白佛言。世尊。云何名为世话中过。若观察时。菩萨应住决定之义。由观是义不生热恼</p>
<p>
	　　佛言弥勒。初业菩萨。应当观察世话过失有二十种。若观察时。能令菩萨住决定义。由观是义不生热恼。弥勒。云何名为乐于世话二十种过。一者心生憍恣不敬多闻。二者于诸诤论多起执着。三者失于正念如理作意。四者为所不应身多躁动。五者速疾高下坏于法忍。六者心常刚强禅定智慧曾不熏修。七者非时而语言论所缠。八者不能坚固证于圣智。九者不为天龙之所恭敬。十者为辩才者常怀轻贱。十一者为身证者之所呵责。十二者不住正信常怀悔恨。十三者心多疑惑摇动不安。十四者犹如倡伎随逐音声。十五者染着诸欲随境<a>流转</a>。十六者不观真实诽谤正法。十七者有所希求常不称遂。十八者其心不调为人弃舍。十九者不知法界随顺恶友。二十者不了诸根系属烦恼。弥勒。是为菩萨乐于世话二十种过。尔时世尊。重说偈言</p>
<p>
	　　憍傲于多闻执着诸诤论</p>
<p>
	　　失念不正知是名世话过</p>
<p>
	　　远离正思惟身心不寂静</p>
<p>
	　　退失于法忍是名世话过</p>
<p>
	　　其心不调顺远离奢摩他</p>
<p>
	　　及毗钵舍那是名世话过</p>
<p>
	　　不尊敬师长爱乐于世论</p>
<p>
	　　智慧不坚固是名世话过</p>
<p>
	　　诸天不恭敬龙神亦复然</p>
<p>
	　　退失于辩才是名世话过</p>
<p>
	　　圣者常呵责如是耽着人</p>
<p>
	　　唐捐于<a>寿命</a>是名世话过</p>
<p>
	　　诸行皆缺减远离大菩提</p>
<p>
	　　命终生忧苦是名世话过</p>
<p>
	　　疑惑心动摇犹如风吹草</p>
<p>
	　　智慧不坚固是名世话过</p>
<p>
	　　譬如倡妓人赞说他勇健</p>
<p>
	　　彼人亦复然是名世话过</p>
<p>
	　　随逐世语言染着诸欲境</p>
<p>
	　　常行于邪道是名世话过</p>
<p>
	　　希求心不遂谄曲多诤论</p>
<p>
	　　远离于圣行是名世话过</p>
<p>
	　　愚人得少利其心常摇动</p>
<p>
	　　如猿猴躁扰是名世话过</p>
<p>
	　　智慧多退失无有觉悟心</p>
<p>
	　　愚者所摄持是名世话过</p>
<p>
	　　迷惑于眼耳乃至意亦然</p>
<p>
	　　常与烦恼俱是名世话过</p>
<p>
	　　愚人乐世话尽寿常空过</p>
<p>
	　　不如思一义获利无有边</p>
<p>
	　　譬如<a>甘蔗</a>味虽不离皮节</p>
<p>
	　　亦不从皮节而得于胜味</p>
<p>
	　　皮节如世话义理犹胜味</p>
<p>
	　　是故舍虚言思惟于实义</p>
<p>
	　　智慧诸菩萨能知世话过</p>
<p>
	　　常爱乐思惟第一义功德</p>
<p>
	　　法味及义味解脱第一味</p>
<p>
	　　谁有智慧者心生不欣乐</p>
<p>
	　　是故应弃舍无利诸言话</p>
<p>
	　　常乐勤思惟<a>殊胜</a>第一义</p>
<p>
	　　如是第一法诸佛所赞叹</p>
<p>
	　　是故明智人当乐勤修习</p>
<p>
	　　尔时弥勒菩萨。复白佛言。希有世尊。乃能善说世话过失。思惟胜义利益功德。世尊。何有菩萨。求于如来真实智慧。而复乐于虚诳世话</p>
<p>
	　　尔时弥勒菩萨。而白佛言。世尊。云何名为睡眠中过。若观察时。菩萨应当发起精进不生热恼。佛言。弥勒。初业菩萨。应当观察睡眠过失有二十种。若观察时。能令菩萨发起精进意乐无倦。弥勒。云何名为乐于睡眠二十种过。一者<a>懈怠</a>懒惰。二者身体沉重。三者颜色憔悴。四者增诸疾病。五者火界羸弱。六者食不消化。七者体生疮疱。八者不勤修习。九者增长愚痴。十者智慧羸劣。十一者皮肤闇浊。十二者非人不敬。十三者为行愚钝。十四者烦恼缠缚。十五者随眠覆心。十六者不乐善法。十七者白法减损。十八者行下劣行。十九者憎嫌精进。二十者为人轻贱。弥勒。是为菩萨乐于睡眠二十种过。尔时世尊。重说偈言</p>
<p>
	　　身重无仪捡懈怠少堪任</p>
<p>
	　　颜色无光泽是乐睡眠过</p>
<p>
	　　彼人常病恼风黄多积集</p>
<p>
	　　四大互违反是乐睡眠过</p>
<p>
	　　饮食不消<a>化身</a>体无光润</p>
<p>
	　　声嘶不清彻是乐睡眠过</p>
<p>
	　　其身生疮疱昼夜常昏睡</p>
<p>
	　　诸虫生机关是乐睡眠过</p>
<p>
	　　退失于精进乏少诸财宝</p>
<p>
	　　多梦无觉悟是乐睡眠过</p>
<p>
	　　痴网常增长乐着于诸见</p>
<p>
	　　炽盛难疗治是乐睡眠过</p>
<p>
	　　损减诸智慧增长于愚痴</p>
<p>
	　　志意常下劣是乐睡眠过</p>
<p>
	　　彼住阿兰若常怀懈怠心</p>
<p>
	　　非人得其便是乐睡眠过</p>
<p>
	　　蒙愦失正念讽诵不通利</p>
<p>
	　　<a>说法</a>多废忘是乐睡眠过</p>
<p>
	　　由痴起迷惑住于烦恼中</p>
<p>
	　　其心不安乐是乐睡眠过</p>
<p>
	　　功德皆损减常生忧悔心</p>
<p>
	　　增长诸烦恼是乐睡眠过</p>
<p>
	　　远离诸善友亦不求正法</p>
<p>
	　　常行非法中是乐睡眠过</p>
<p>
	　　不欣求法乐损减诸功德</p>
<p>
	　　远离于白法是乐睡眠过</p>
<p>
	　　彼人心怯弱恒少于欢喜</p>
<p>
	　　支分多羸瘦是乐睡眠过</p>
<p>
	　　自知身懈怠嫉妒精进者</p>
<p>
	　　乐说其过恶是乐睡眠过</p>
<p>
	　　智者了其过常离于睡眠</p>
<p>
	　　愚人增见网无利损功德</p>
<p>
	　　智者常精进勤修清净道</p>
<p>
	　　离苦得安乐诸佛所称叹</p>
<p>
	　　世间诸伎艺及出世工巧</p>
<p>
	　　皆由精进力智者应修习</p>
<p>
	　　若人趣菩提了知睡眠过</p>
<p>
	　　安住精进力觉悟生惭愧</p>
<p>
	　　是故诸智者常生精进心</p>
<p>
	　　舍离于睡眠守护菩提种</p>
<p>
	　　尔时弥勒菩萨。而白佛言。希有世尊。乐着睡眠乃有如是无量过失。若有闻者。不生忧悔厌离之心。发起精进。当知是人甚大愚痴。若有菩萨。为欲志求阿耨多罗三藐三菩提者。闻说如是真实句义功德利益于诸善法而生懈怠。不起精进住菩提分。无有是处。尔时弥勒菩萨。白佛言。世尊。云何名为众务中过。若观察时。令诸菩萨不营众务勤修佛道。佛言弥勒。初业菩萨。应当观察乐营众务二十种过。若观察时。能令菩萨不营众务勤修佛道。弥勒。云何名为二十种过。一我耽着世间下劣之业。二者为诸读诵修行比丘之所轻贱。三者亦为勤修禅定比丘之所呵责。四者心常发起无始<a>生死</a>流转之业。五者虚食<a>居士</a>及<a>婆罗门</a>净心信施。六者于诸财物心怀取着。七者常乐广营世间事务。八者念其家业常怀忧叹。九者其性佷戾发言粗犷。十者心常忆念勤修家业。十一者爱着诸味增长贪欲。十二者无利养处不生欢喜。十三者多生恼害障碍之业。十四者常乐亲近诸优婆塞及优婆夷。十五者但念衣食而度昼夜。十六者数问世间所作事业。十七者常乐发起非法语言。十八者恃营众务而起憍慢。十九者但求人过不自观察。二十者于说法者心怀轻贱。弥勒。是为菩萨乐营众务二十种过。尔时世尊。重说偈言</p>
<p>
	　　安住下劣业远离殊胜行</p>
<p>
	　　退失大利益是名众务过</p>
<p>
	　　乐读诵比丘及修禅定者</p>
<p>
	　　一切皆呵责是名众务过</p>
<p>
	　　常行生死业舍离解脱因</p>
<p>
	　　虚受于信施是名众务过</p>
<p>
	　　乐受诸财宝不得生忧恼</p>
<p>
	　　住于下劣行是名众务过</p>
<p>
	　　是人多爱染往来淫女家</p>
<p>
	　　如鸟入樊龙是名众务过</p>
<p>
	　　常忧叹家业恒怀热恼心</p>
<p>
	　　出言人不信是名众务过</p>
<p>
	　　不受尊者教违拒而轻贱</p>
<p>
	　　毁犯清净戒是名众务过</p>
<p>
	　　其心多忆想勤营于世业</p>
<p>
	　　不能修智断是名众务过</p>
<p>
	　　贪心恒炽盛乐着于诸味</p>
<p>
	　　曾无知足心是名众务过</p>
<p>
	　　得利生欢喜无利便忧恼</p>
<p>
	　　贪吝无仁心是名众务过</p>
<p>
	　　恼害无慈愍增长诸恶业</p>
<p>
	　　爱蔓相缠缚是名众务过</p>
<p>
	　　远离于师长亲近恶知识</p>
<p>
	　　摈斥持戒人是名众务过</p>
<p>
	　　昼夜无余想唯念求衣食</p>
<p>
	　　不乐诸功德是名众务过</p>
<p>
	　　常问世间智不乐出世言</p>
<p>
	　　耽爱于邪说是名众务过</p>
<p>
	　　自恃知众务轻慢诸比丘</p>
<p>
	　　犹如狂醉人是名众务过</p>
<p>
	　　常伺求他短不自见其过</p>
<p>
	　　轻毁有德人是名众务过</p>
<p>
	　　如是愚痴者无有善方便</p>
<p>
	　　轻慢说法者是名众务过</p>
<p>
	　　如是下劣业具足诸过失</p>
<p>
	　　何有智慧人爱乐而修习</p>
<p>
	　　清净殊胜业具足诸功德</p>
<p>
	　　是故有智人爱乐常修习</p>
<p>
	　　若乐下劣业智者当呵责</p>
<p>
	　　如人舍多财贪求于少分</p>
<p>
	　　是故明智人当舍下劣业</p>
<p>
	　　应求胜上法诸佛常称叹</p>
<p>
	　　尔时弥勒菩萨。而白佛言。希有世尊。彼诸菩萨舍离殊胜精进之业。而乃发起下劣之事。当知是人。甚为少智觉慧微浅。佛告弥勒菩萨言。弥勒。我今实言告汝。若有菩萨不修诸行。不断烦恼。不习禅诵。不求多闻。我说是人非出家者。弥勒。若有勤修智断行者。智出生者。智成就者。不作世业营众务者。我说是人。住如来教。若有菩萨。乐作世业营于众务。为所不应。我说是人住于生死。是故菩萨不应亲近。弥勒。若有菩萨。多营众务造七宝塔。遍满三千<a>大千世界</a>。如是菩萨。不能令我而生欢喜。亦非供养恭敬于我。弥勒。若有菩萨。于波罗蜜相应之法。乃至受持一四句偈。读诵修行为人演说。是人乃为供养于我。何以故。诸佛菩提从多闻生。不从众务而得生也。弥勒。若有菩萨勤营众务。令彼读诵修行演说诸菩萨等营于众务。当知是人。增长业障无诸福利。何以故。如是所说三种福业。一切皆从智慧而生。是故弥勒。营事菩萨。于彼读诵修行演说诸菩萨所。不应障碍为作留难。读诵修行演说菩萨。于修禅定诸菩萨所。不应障碍为作留难。弥勒。若一阎浮提营事菩萨。于一读诵修行演说菩萨之所。应当亲近供养承事。若一阎浮提读诵修行演说诸菩萨等。于一勤修禅定菩萨。亦当亲近供养承事。如是善业。如来<a>随喜</a>如来悦可。若于勤修智慧菩萨。承事供养。当获无量福德之聚。何以故。智慧之业无上最胜。超过一切<a>三界</a>所行。是故弥勒。若有菩萨发起精进。于智慧中当勤修习</p>
<p>
	　　尔时弥勒菩萨。白佛言。世尊。如来善说初业菩萨乐于愦闹世话睡眠众务过失。世尊。云何名为戏论中过。若观察时菩萨当得住于寂静无诸诤论。佛言弥勒。初业菩萨戏论过失无量无边。我今略说有二十种。云何名为二十种过。一者于现在生多诸苦恼。二者增长嗔恚退失忍辱。三者为诸怨对之所恼害。四者魔及魔民皆生欢喜。五者未生善根皆悉不生。六者已生善根能令退失。七者增诸斗诤怨竞之心。八者造作地狱恶趣之业。九者当得丑陋不善之果。十者舌不柔软言词謇涩。十一者所受教法不能忆持。十二者于未闻经闻之不悟。十三者诸善知识皆悉舍离。十四者诸恶知识速当值遇。十五者修行于道难得出离。十六者不悦意语数数常闻。十七者在在所生多诸疑惑。十八者常生难处不闻正法。十九者修行白法多有障碍。二十者于所受用多诸怨嫉。弥勒。是为菩萨耽着戏论二十种过。尔时世尊。重说偈言</p>
<p>
	　　现生常苦恼离忍多嗔恚</p>
<p>
	　　怨仇生害心是名戏论过</p>
<p>
	　　魔及魔眷属皆生欢喜心</p>
<p>
	　　丧失诸善法是名戏论过</p>
<p>
	　　未生善不生<a>常住</a>于斗诤</p>
<p>
	　　造于恶趣业是名戏论过</p>
<p>
	　　身体多丑陋生于下劣家</p>
<p>
	　　发言常謇涩是名戏论过</p>
<p>
	　　闻法不能持或闻不入耳</p>
<p>
	　　常离诸善友是名戏论过</p>
<p>
	　　值遇恶知识于道难出离</p>
<p>
	　　常闻不顺语是名戏论过</p>
<p>
	　　随彼所生处常怀疑惑心</p>
<p>
	　　于法不能了是名戏论过</p>
<p>
	　　常生八难中远离无难处</p>
<p>
	　　具足无利益是名戏论过</p>
<p>
	　　于善多障碍退失正思惟</p>
<p>
	　　所受多怨嫉是名戏论过</p>
<p>
	　　如是诸过失皆因戏论生</p>
<p>
	　　是故有智人速疾当远离</p>
<p>
	　　如是戏论者难证大菩提</p>
<p>
	　　是故有智人亦应不亲近</p>
<p>
	　　戏论诤论处多起诸烦恼</p>
<p>
	　　智者应远离当去百由旬</p>
<p>
	　　亦不近于彼造立诸舍宅</p>
<p>
	　　是故出家人不应住诤论</p>
<p>
	　　汝等无田宅妻子及僮仆</p>
<p>
	　　乃至荣位等何缘兴诤论</p>
<p>
	　　出家住寂静身被于法服</p>
<p>
	　　诸仙咸敬事当修忍辱心</p>
<p>
	　　如是戏论者增长毒害心</p>
<p>
	　　当堕于恶趣是故应修忍</p>
<p>
	　　囚禁及系缚刑害而捶楚</p>
<p>
	　　如是等诸苦皆由诤论生</p>
<p>
	　　如是戏论者常遇恶知识</p>
<p>
	　　名称不增长曾无欢喜心</p>
<p>
	　　若舍于诤论无能伺其便</p>
<p>
	　　眷属不乖离当遇于善友</p>
<p>
	　　于乘得清净业障尽无余</p>
<p>
	　　摧伏于魔军勤修忍辱行</p>
<p>
	　　诤论多诸过无诤具功德</p>
<p>
	　　若有修行者当住于忍辱</p>
<p>
	　　尔时弥勒菩萨。复白佛言。希有世尊。乃能善说如是过失。令诸菩萨生觉悟心。世尊。于后末世五百岁中。颇有菩萨。闻说如是诤论过失。能生忧悔离烦恼不。佛告弥勒菩萨言。弥勒。于后末世五百岁中。少有菩萨。能生忧悔舍离烦恼。多有菩萨。其心刚强不相尊敬。怀增上慢互相是非。闻说如是甚深义趣殊胜功德。虽复受持读诵演说。由是菩萨业障深重。不能得生殊胜功德。便于是经疑惑不信。不复受持为人演说。时魔波旬见是事已。为诳惑故作比丘像。来到其所。说如是言。此诸经典皆是世俗。善文词者之所制造。非是如来之所宣说。何以故。此经所说功德利益汝皆不得。由魔波旬如是诳惑。于此空性义利相应甚深契经。心生疑惑起诸诤论。不复受持读诵演说。弥勒。彼诸愚人不能了知。由自业故。不能护彼殊胜功德。自业消已。决定当得如是功德。尔时弥勒菩萨。白佛言。世尊。如佛所说。阿弥陀佛<a>极乐世界</a>功德利益。若有众生发十种心。随一一心。专念向于阿弥陀佛。是人命终。当得往生彼佛世界。世尊。何等名为发十种心。由是心故。当得往生彼佛世界。佛告弥勒菩萨言。弥勒。如是十心。非诸凡愚不善丈夫具烦恼者之所能发。何等为十。一者于诸众生起于大慈无损害心。二者于诸众生起于大悲无逼恼心。三者于佛正法不惜身命乐守护心。四者于一切法发生胜忍无执着心。五者不贪利养恭敬尊重净意乐心。六者求佛种智于一切时无忘失心。七者于诸众生尊重恭敬无下劣心。八者不着世论于菩提分生决定心。九者种诸善根无有杂染清净之心。十者于诸如来舍离诸相起<a>随念</a>心。弥勒。是名菩萨发十种心。由是心故。当得往生阿弥陀佛极乐世界。弥勒。若人于此十种心中随成一心。乐欲往生彼佛世界。若不得生无有是处。尔时尊者阿难。白佛言。希有世尊。乃能开示演说如来真实功德。发起菩萨殊胜志乐。世尊。当何名此经。我等云何受持。佛告阿难言。此经名为发起菩萨殊胜志乐。亦名弥勒菩萨所问。以是名字汝当受持。佛说此经已。弥勒菩萨及诸声闻。一切世间<a>天人</a>阿修罗乾闼婆等。闻佛所说。皆大欢喜。信受奉行。</p>
		

	
	

		</div></div><hr><script charset='utf-8' src='../../js/footer.js'></script></body></html>