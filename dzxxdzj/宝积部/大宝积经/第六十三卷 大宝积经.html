<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六十三卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六十三卷 大宝积经</center></div><div class='fo'><center>经文出处:来自无量光明网</center><br/><br>
			<p>
	　　<strong>第六十三卷 大宝积经</strong></p>
<p>
	　　北齐<a>三藏</a>那连提耶舍译</p>
<p>
	　　<a>菩萨</a>见实会第十六之三本事品第四</p>
<p>
	　　尔时慧命摩诃迦叶。见诸阿修罗王供养佛已。生希有心。作是思惟。<a>世尊</a>本修菩萨行时。作何善根得是果报。时迦叶即入如实三昧。以其三昧严心力故。忆念过去阿僧祇阿僧祇劫。如来所修一切功德。于彼彼道彼彼生中所修善根。皆为满足无上菩提。以此善根得住不退转地。彼诸善根皆得念知。尔时迦叶忆念如来大善根时。作如是心。如佛所习善根广大。如来一一发心善根。如十方世界恒沙刹土。其中众生皆得人身。得人身已。众生如恒沙劫。供养善逝亦如修罗。一一众生如恒沙劫。供养如来已。不能报如来一发心善根。尔时慧命摩诃迦叶。从三昧起。以偈赞曰</p>
<p>
	　　一一如来牟尼尊发心广大向菩提</p>
<p>
	　　此修罗等所供养佛迦罗分不及一</p>
<p>
	　　世尊应供人中上如须弥山真檀聚</p>
<p>
	　　人天中胜所供养由度功德<a>彼岸</a>故</p>
<p>
	　　人中师子应受供过诸恒河沙数等</p>
<p>
	　　譬如大海满中水香水和合而供养</p>
<p>
	　　具足功德应受供多于恒河沙数等</p>
<p>
	　　积满花聚而供养犹如斫迦婆罗山</p>
<p>
	　　自然大士应受供如须弥山灯明炷</p>
<p>
	　　大海以为香油器以灯供养诸胜者</p>
<p>
	　　应受供养大威势多于恒河沙数等</p>
<p>
	　　造立塔庙而供养由度功德彼岸故</p>
<p>
	　　人中坚固应受供以诸广大胜宝盖</p>
<p>
	　　其盖遍覆三千界经于那由他劫数</p>
<p>
	　　怜愍<a>世间</a>人中尊无边功德应受供</p>
<p>
	　　以诸宝幢所供养遍满十方诸世界</p>
<p>
	　　于不思议亿劫数以广大幡而供养</p>
<p>
	　　满恒河沙诸世界经于无量亿劫数</p>
<p>
	　　供养如来人师子起于分别作譬喻</p>
<p>
	　　大论师中师子子谛听谛听诸<a>天人</a></p>
<p>
	　　我及诸来在此众若如恒河沙数等</p>
<p>
	　　诸有十方世界众一切皆当得作佛</p>
<p>
	　　具足十力人师子彼佛头数如恒沙</p>
<p>
	　　一一皆有恒沙头于一一头如恒沙</p>
<p>
	　　各各皆有恒沙口彼于一一无量口</p>
<p>
	　　有于无量沙数舌以舌赞叹于如来</p>
<p>
	　　彼诸如来说不尽功德彼岸不可到</p>
<p>
	　　一切智智不可量由度功德彼岸故</p>
<p>
	　　尔时世尊。告诸<a>比丘</a>言。善哉善哉。诸比丘。我诸声闻端直而住。有智有法亦如梵天。乃能入我功德海中。何以故。如来具足无量功德。具足不思议功德。诸比丘。如来功德聚不可思议。诸比丘。如来功德聚若是色者。一一发心所得功德如恒河沙等世界中所不容受。何以故。诸比丘。如来一一发心功德。一切智所攀缘处。如洹沙等诸佛。如恒沙等劫。不能思量。说不可尽。何以故。如来本修菩萨行时。无一发心不为利益一切众生。众生所摄者无一发心不为一切众生。众生界无边际。其中众生亦无边际。所有众生界无边际。如来一一发心功德亦无边际。何以故。如众生界无边际。如众生界不可量。如来一一发心功德聚不可穷尽。皆为怜愍利益安乐一切众生故。是故发心。假使一切众生供养时。不能报如来一发心功德。何以故。彼诸众生供养如来。皆为悕望杂食世报故。菩萨本发心离于杂食求世报心。为利益安乐众生故。欲令众生背于<a>生死</a>趣向<a>涅槃</a>。如来本修菩萨行时。为利益安乐众生。离于杂食不求世报。佛告诸比丘。于过去世无量无边流<a>转生</a>死。阿僧祇不可思议无始世界。不可说劫中。有佛号曰因陀幢王。出现于世。如来应供正遍知明行足善逝世间解无上士调御丈夫天人师佛婆伽婆。彼佛如来。以一一发心。如恒沙等世界中。曾为众生。作利益安乐思量发心。比丘。彼因陀幢如来作佛时。恒河沙世界同一佛刹。其因陀幢如来应供正遍知国土严净。离于恶趣及以八难。是因陀幢如来应供正遍知。其国土中所有众生住正定聚。其邪定众生。增上慢众生一向皆无。不净身业。不净口业。不净意业一切皆无。亦无恶趣烦恼作恶趣业。何以故。因陀幢如来教是众生。令其发心止一切恶。以其善法授令修学。是因陀幢如来国土中。曾得五种乐。所谓一得欲乐。二得<a>出家</a>乐。三得禅乐。四得三摩跋提乐。五得无上菩提乐。彼诸众生虽受其乐而不贪着。譬如蜜蜂但取其味不取花色。彼诸众生。亦复如是。虽受其乐而不取着。譬如飞鸟空中而行不着其空。如是众生虽受其乐而不取着。亦复如是。是因陀幢如来应供正遍知。其佛土中所有众生。无有忧苦唯有喜乐。亦无不苦不乐受。愚痴无故。唯有称心之乐。何以故。彼诸众生本修善故。由彼因陀幢如来本修菩萨行时。现诸相好。令彼众生不作一切恶。安置众生修习善法。彼等次第离诸恶道。安于善处。彼等于一切种不善业。一向悉无。其所作业得果报时。心不欣乐。生苦受者。无有是处。不作恶业不受苦果故。愚痴无故。不苦不乐受亦无。彼因陀幢如来佛土中。一切时恒无恶风暴雨。亦无毒热。彼诸众生时节变易苦。一切皆无。彼因陀幢如来本修菩萨行时。彼佛土中。其诸众生。一切身业智。上首智。顺转演说开示正显。如是一切口业智。上首智。顺转演说开示正显。如是一切意业智。上首智。顺转演说开示正显。如是彼诸众生从彼菩萨闻已。彼诸众生一切身业。一切口业。一切意业智上首智顺转回向。以善业故。愚痴报不生。以其愚痴故。受不苦不乐受。彼诸众生于彼佛土中。苦受不苦不乐受一向皆无。以离愚痴故。彼诸众生生彼国土时。其因陀幢如来<a>教化</a>已。于法敬重。若游行时。思量于法。爱欲于法。染着于法。彼等心生爱欲染着。于法游行时无有苦受。行住坐卧睡寤。乃至无有威仪之苦。彼诸众生在国土中。无恶可顺。以无恶故。无苦可生。于善无著。以是因缘。彼诸众生善顺无故变易苦无。于诸法中不生贪着。是故坏苦不生。亦无怨憎会苦。何以故。由彼众生于一切众生中得住平等心现前。是故无有怨憎会苦。亦无爱别离苦。何以故。由彼众生于一切法不着故。其爱别离苦从爱而生。是故无有爱别离苦。苦苦亦无。何以故。于乐受不生着故。唯有行苦。所谓无常苦。何以故。彼佛唯说第一义故。彼佛住世经恒沙劫。于彼佛刹。无一众生与佛竞论者来生其国。何以故。由彼如来本行菩萨时成熟众生故</p>
<p>
	　　佛告诸比丘于意云何。能以下善根。少善根。不善习善根。不善相应善根。非大精进善根。非善趣善根。非善发善根。非善回向善根。可能利益如是等众生能与乐除苦耶。可能净如是广大国土成熟如是多众生耶。诸比丘言。不也世尊。佛复告诸比丘言。于意云何。可以下心怯弱不善根相应心。非精进心。非善集根心。非善趣心。非善发善根心。非善回向心。可能利益如是等众生思惟与乐能除苦耶。可能严净如是广大佛刹成熟如是多众生耶。诸比丘言。不也世尊。佛复告诸比丘言。于意云何。可以下信少信。羸信怯弱信。不善相应信。非精进信。非善集善根信。非善趣信。非善发善根信。非善回向信。能利益如是等众生。除苦与乐耶。能严净如是广大佛刹。成熟如是多众生耶。诸比丘言。不也世尊。佛复告诸比丘。于意云何。可以下戒少戒羸戒。非精进戒。非善集善根戒。非善趣戒。非善发善根戒。非善回向戒。能利益如是等众生。除苦与乐耶。能严净如是广大佛刹。成熟如是多众生耶。诸比丘言。不也世尊。佛复告诸比丘言。于意云何。颇以下精进。少精进。羸精进。怯弱精进。非相应精进。非精进精进。非善集善根精进。非善趣精进。非善发善根精进。非善回向精进。能利益如是等众生。除苦与乐耶。及能严净如是广大佛刹。成熟如是多众生耶。诸比丘言。不也婆伽婆。佛复告诸比丘。于汝意云何。颇以下念少念。羸念怯弱念。非相应善根念。非精进念。非善集善根念。非善趣念。非善发善根念。非善回向念。能利益众生。及思惟与乐耶。及能严净如是广大佛刹。成熟多众生耶。诸比丘言。不也世尊。佛复告诸比丘言。于汝意云何。颇以下定少定。羸定怯弱定。非相应善根定。非精进定。非善集善根定。非善趣定。非善发善根定。非善回向定。能利益众生。思惟与乐耶。能严净如是广大佛刹。及能成熟如是多众生耶。诸比丘言。不也世尊。佛复告诸比丘言。于汝意云何。颇以下慧少慧。羸慧怯弱慧。非相应善根慧。非精进慧。非善集善根慧。非善趣慧。非善发善根慧。非善回向慧。能利益众生。思惟与乐耶。能严净如是广大佛刹。及能成熟如是多众生耶。诸比丘言。不也世尊。佛告诸比丘言。诸比丘实如是。不以少善根少戒少信少精进少念少定少慧。能利益众生。及思惟与乐离苦耶。能严净广大佛刹。成熟如是多众生耶</p>
<p>
	　　佛告诸比丘。于意云何。彼时因陀幢如来汝知谁也。如来问已。诸比丘默然不答。当于尔时。东方过如恒沙等诸佛世界。有世界名曰月光庄严。彼土有佛。号高威德王如来应供正遍知。今现住世。文殊师利在彼众中。即知释迦牟尼心念已。即白高威德王佛言。今释迦如来。在<a>娑婆世界</a><a>说法</a>。世尊。我今往彼见释迦如来。<a>礼拜</a>听法供养恭敬。作是请已。时高威德王如来。告文殊师利。任意而去。今正是时。尔时文殊师利童子。从座而起。偏袒右肩。右膝着地。头面礼高威德王如来。右绕三匝。譬如壮士屈伸臂顷。时文殊师利。在彼月光庄严世界中没。<a>释迦牟尼佛</a>前出。头面接足敬礼如来。却坐一面。白佛言世尊。昔时因陀幢如来者。今即世尊是也。何以故。由是世尊具足不可思议诸善方便。能成熟众生净佛国土。恒不疲倦亦无厌足故。世尊。安置众生住菩萨乘亦无厌足。若有实语人作正语者。胜中之胜。胜中之妙。胜中上首。最胜中最胜言。佛如是者当知释迦牟尼佛真实无异。时文殊师利。而说偈言</p>
<p>
	　　雄猛巧方便怜愍诸世间</p>
<p>
	　　现大威神力成熟众生故</p>
<p>
	　　已于过去世曾作八亿佛</p>
<p>
	　　犹自有神力<a>无心</a>取正觉</p>
<p>
	　　六十一三千清净佛国土</p>
<p>
	　　浅识不知佛牟尼巧方便</p>
<p>
	　　不舍初发心彼彼处处现</p>
<p>
	　　更于未来世示现无量佛</p>
<p>
	　　伽楼罗王授记品第五</p>
<p>
	　　尔时复有八亿六千万金翅鸟王。见诸阿修罗供养世尊及得授记已。于如来所生无等敬信。踊跃欣喜为供养故。化作八亿六千万殿堂。纯以诸天七宝庄饰甚奇微妙。一一殿堂七重钩栏四宝所成微妙第一。所谓金银琉璃颇梨金钩栏者金为寻梁。及作众柱。银为曲鞚。银钩栏者银为寻梁。及作众柱。金为曲[木*零]。毗琉璃钩栏。以毗琉璃。而为梁柱。颇梨为[木*零]。颇梨钩栏。颇梨梁柱。毗琉璃[木*零]。彼诸殿堂。周匝四面。垂七宝铃。所谓金银琉璃颇梨真珠车[(王*巨)/木]马瑙。其宝精奇微妙第一。是诸殿堂。复以七宝罗网覆上。所谓金网银网毗琉璃网颇梨宝网赤真珠网车[(王*巨)/木]之网马瑙网等微妙第一。复更化作八亿六千万七宝之盖。微妙奇特。所谓金银乃至马瑙。复更化作八亿六千万七宝妙幢。所谓金银乃至马瑙。青幢黄头。黄幢青头。赤幢白头。白幢赤头。杂色之幢纯色为头。纯色之幢杂色为头。复更化作八亿六千万七宝妙幡。有种种色严净第一。复更化作八亿六千万七宝之帐。所谓金银乃至马瑙宝线织成微妙第一。尔时诸金翅鸟王。持是八亿六千万七宝殿堂。八亿六千万七宝之盖。八亿六千万七宝之幢。八亿六千万七宝之幡。八亿六千万七宝之帐。悉以奉献如来世尊。既奉献已。彼诸鸟王及供养具。于<a>虚空</a>中绕佛三匝。譬如[口*垔]罗婆那象王于三十三天。顶戴诸天乘空而游。诣波利质多罗树。彼诸鸟王。持是殿堂盖幢幡帐。飞腾虚空绕佛三匝亦复如是。尔时彼诸鸟王。敬绕佛已。却住一面。曲躬合掌。众共一音。以偈赞曰</p>
<p>
	　　归命出离生死者归命救度生死人</p>
<p>
	　　归命无等坚固士归命无上无等圣</p>
<p>
	　　愿我当得坚固身三十二相自严饰</p>
<p>
	　　复有八十随形好唯愿我等如导师</p>
<p>
	　　愿我圆光具威德形颜功德皆成就</p>
<p>
	　　愿得第一佛威仪令他心净证寂灭</p>
<p>
	　　愿具持戒三摩提亦得诸佛上智慧</p>
<p>
	　　愿悉作佛度群有如佛今作世导师</p>
<p>
	　　世尊我愿具十力亦到十八不共岸</p>
<p>
	　　成佛智慧过世间如今如来上中上</p>
<p>
	　　亦知众生无体性如幻如梦无所依</p>
<p>
	　　宣说如响如虚空如佛今日为众说</p>
<p>
	　　尔时世尊。知诸鸟王得敬信已。现微笑相。是时慧命马胜比丘。见佛微笑。以偈问曰</p>
<p>
	　　人中无上胜导师非是无事现微笑</p>
<p>
	　　愍世间者为我说现此微笑何因缘</p>
<p>
	　　彼诸鸟王已供佛宝殿幢幡空中现</p>
<p>
	　　令此天人生希奇愿两足尊说是义</p>
<p>
	　　一切大众合掌住深心清净皆欣喜</p>
<p>
	　　愿闻金翅未来果愿两足尊说此义</p>
<p>
	　　人中最胜若说已一切大众皆无疑</p>
<p>
	　　大众离疑得<a>无畏</a>如来智能令欣喜</p>
<p>
	　　大众欣喜得无畏离诸过恶心清净</p>
<p>
	　　彼众乐闻如来说犹如<a>弟子</a>受师言</p>
<p>
	　　愿断大众心所疑愿佛摄受令欣跃</p>
<p>
	　　大众欣喜皆来集愿说金翅当来果</p>
<p>
	　　尔时世尊。以偈答慧命马胜言</p>
<p>
	　　十力真实超一切八枝梵声悉具足</p>
<p>
	　　降伏诸根为马胜说于金翅未来果</p>
<p>
	　　善哉马胜问是义我现微笑愍世间</p>
<p>
	　　谛听彼报以悦意心当欣喜除疑网</p>
<p>
	　　鸟王于我设妙供为求无上菩提果</p>
<p>
	　　十种智力四无畏得彼法故成导师</p>
<p>
	　　复求十八不共法此等金翅供善逝</p>
<p>
	　　亦求坚固不坏身三十二相八十好</p>
<p>
	　　求佛净戒三摩提诸佛境界大智慧</p>
<p>
	　　成就<a>净土</a>度世间金翅求此供养我</p>
<p>
	　　彼等<a>信心</a>供我已智者能离畜生趣</p>
<p>
	　　当必得生于天上此是恶道最后身</p>
<p>
	　　彼等后如恒沙劫常生人中及天上</p>
<p>
	　　供养无量诸佛已当得作佛伏诸根</p>
<p>
	　　彼佛国土无恶趣具足身相离八难</p>
<p>
	　　彼佛同名普端正其劫名曰须弥幢</p>
<p>
	　　八亿四千万岁中怜愍世间故住世</p>
<p>
	　　彼时一切诸善逝住寿佛事皆悉同</p>
<p>
	　　彼佛离热度烦恼一一诸佛八十会</p>
<p>
	　　一一会中八亿人离于憍慢得<a>自在</a></p>
<p>
	　　以彼本有金色身大力常怀憍慢故</p>
<p>
	　　后成佛时为众生除断憍慢转法轮</p>
<p>
	　　彼等过去已曾为修极苦行仙人众</p>
<p>
	　　其数八亿六千万凡所<a>修行</a>为<a>神通</a></p>
<p>
	　　彼诸仙人得通时叹己苦行为希有</p>
<p>
	　　不犯禁戒具功德居住林中生憍慢</p>
<p>
	　　以慢故生金翅中以通心故具神力</p>
<p>
	　　戒清净故得见佛以慢故忘菩提心</p>
<p>
	　　如是佛授菩提记及说金翅本所生</p>
<p>
	　　大众闻已皆欣喜喜已皆成菩提器</p>
<p>
	　　龙女授记品第六</p>
<p>
	　　尔时九亿六千万龙女。见诸阿修罗伽楼罗供养世尊及授记已。心生欣喜。彼得欣喜踊悦称心。于世尊所起心供养。化作九亿六千万盖。皆七宝成。毗琉璃网以覆其上。赤真珠宝以为网缘。金为盖茎。毗琉璃宝以为盖子。数有百千。杂宝旒苏垂下四面。化作九亿六千万马。青马青色青形青光。诸庄严具一切皆青。毗琉璃宝以为缰鞚。于上虚空中。化作大威德摩尼宝车。于其车上复有宝殿。纵广正等六十由旬。其殿遍覆诸来大众。其殿四面化作九亿六千万众宝旒苏。周遍垂下甚奇微妙。其诸光彩夺人心目。化作宝网弥覆殿上。复有宝铃悬殿四厢。化作七宝鸧鹄白鸽。以次飞行绕殿四面。又复化作九亿六千万种诸龙音乐。时诸龙女乘彼青马。各掷宝盖。于虚空中自然游行。是诸龙女各取乐器奏诸音声绕佛三匝。以天旃檀末。天沉水末。多摩罗叶末。天真金末。及诸龙花。并复化作种种之花而散佛上。复以优波罗花旒苏。种种杂色众花旒苏种种无量杂香旒苏。种种无量杂色之衣。种种无量杂色璎珞。以用散佛广设供养。亦如彼诸阿修罗王。尔时九亿六千万龙女。作音乐时。以佛神力。其声遍满三千大千佛之世界。其中众生闻是声者。于阿耨多罗三藐三菩提。得不退转。于大威德众宝殿中。及宝旒苏众鸟行闻。诸宝铃网微风吹击出妙音声。其声和雅甚可爱乐。譬如百伎音乐善巧学人之所击作。所出音声和雅可爱。于彼大威德殿。乃至铃网所出之声亦复如是。此声亦遍三千大千佛之世界。其中众生若闻声者。于阿耨多罗三藐三菩提。亦不退转。尔时彼诸龙女。复更雨于种种天花种种天香。与水俱下。其香花气顺风逆风。不顺不逆皆悉能去。以香水故。于迦毗罗城。纵广正等六十由旬。皆成香泥。其香泥气。遍满三千<a>大千世界</a>。其中众生闻是香气。亦于阿耨多罗三藐三菩提。得不退转。尔时彼诸龙女供养佛已。及九亿六千万盖。九亿六千万马。九亿六千万音乐。一切众宝庄严供具。于虚空中。头面<a>礼佛</a>。右绕三匝。却住一面。曲躬合掌。以偈赞曰</p>
<p>
	　　诸龙妇等有智慧心意踊悦生欣喜</p>
<p>
	　　供养释迦牟尼佛愿求安隐大菩提</p>
<p>
	　　化作九亿六千万宝盖及与妙庄严</p>
<p>
	　　供养善逝善调心出离一切诸障碍</p>
<p>
	　　复化九亿六千万妙马及与庄饰具</p>
<p>
	　　马与庄严皆青色亦复更有青色幢</p>
<p>
	　　彼马一切空中行诣于佛所作供养</p>
<p>
	　　龙妇咸有信敬心头面顶礼如来足</p>
<p>
	　　于龙宫中化音乐为供养故而持来</p>
<p>
	　　来已奉上释迦文应受供养大导师</p>
<p>
	　　善逝令彼音乐声遍满三千大千界</p>
<p>
	　　无量众生得闻已皆悉不退菩提心</p>
<p>
	　　彼诸龙女于空中化作一大众宝殿</p>
<p>
	　　纵广由旬有六十遍覆十方一切众</p>
<p>
	　　宝名威德炽然光普照十方大千界</p>
<p>
	　　彼诸龙女大众前净心欣喜供养佛</p>
<p>
	　　生于踊悦无等心为求安隐菩提果</p>
<p>
	　　愿令我等当作佛利益一切众生故</p>
<p>
	　　我等愿于无量众说法度诸烦恼缠</p>
<p>
	　　亦如十力大导师现救苦恼众生等</p>
<p>
	　　一切诸法如幻焰亦如水沫不坚实</p>
<p>
	　　又如注雨所起泡当知诸法无有主</p>
<p>
	　　众生如像亦如影如是观察世间已</p>
<p>
	　　唯愿我等为众说法性真如及实际</p>
<p>
	　　如佛无过善见法虚伪妄相诳愚者</p>
<p>
	　　如幻庄严无有实唯能惑乱诸凡夫</p>
<p>
	　　众生于法迷无智不知诸法如实性</p>
<p>
	　　导师已见彼彼法复能令他众生解</p>
<p>
	　　虚空兴云遍覆地见彼空云犹如影</p>
<p>
	　　彼无体实无所依亦复如影无有实</p>
<p>
	　　如是众生无体性唯能诳惑诸根门</p>
<p>
	　　佛智如是见有趣但能诳惑无智者</p>
<p>
	　　世间尊重以此业于智慧人作利益</p>
<p>
	　　如来示现无体性一切众生真实故</p>
<p>
	　　唯以实法悦预子生死泥中作桥梁</p>
<p>
	　　愚痴实法非境界由于着声不求义</p>
<p>
	　　以佛无边我归依具足示现真实者</p>
<p>
	　　能与愚夫作亲救归趣舍宅善知识</p>
<p>
	　　如是为求大菩提我等供养尊导师</p>
<p>
	　　愿得作佛觉寤他我益世间犹如佛</p>
<p>
	　　尔时世尊。知诸龙女得深信已。现微笑相。尔时慧命马胜比丘。以偈问曰</p>
<p>
	　　于世智中胜智者最胜导师现微笑</p>
<p>
	　　尊重坚固德如山今现微笑非无因</p>
<p>
	　　人中最上胜尊主愿为说此笑因缘</p>
<p>
	　　天人龙鬼若得闻于佛皆生大欣喜</p>
<p>
	　　世间导师于世闻常知一切因缘法</p>
<p>
	　　无有一法佛不解因缘种类佛悉知</p>
<p>
	　　唯愿善逝见为说如佛所知笑因缘</p>
<p>
	　　一切大众若得闻皆生欣喜除疑网</p>
<p>
	　　如来妙法有大利此等大众必当获</p>
<p>
	　　大众若得寂定心由味妙法利益故</p>
<p>
	　　佛力令断分别已唯乐菩提听佛说</p>
<p>
	　　若得闻于笑因缘当必成就于佛道</p>
<p>
	　　若人于法情有疑其心掉动生苦恼</p>
<p>
	　　现今此会大众是不知微笑因缘故</p>
<p>
	　　大众堪能断疑网唯愿导师令除灭</p>
<p>
	　　速为众说度我等以何因缘现微笑</p>
<p>
	　　谁于今日心清净谁于今日降魔怨</p>
<p>
	　　谁于佛所生敬信谁于今日供养佛</p>
<p>
	　　唯愿导师大众前演说谁有如是力</p>
<p>
	　　我等闻已生喜心生喜心已得安乐</p>
<p>
	　　此诸大众咸敬礼一切皆有疑网心</p>
<p>
	　　愿说笑因生喜故唯愿世尊断众疑</p>
<p>
	　　此诸天人得闻已大众当得无疑网</p>
<p>
	　　若得闻于如来说一切当得欣喜心</p>
<p>
	　　尔时世尊。以偈答慧命马胜言</p>
<p>
	　　善哉善哉慧马胜能问如来笑因缘</p>
<p>
	　　见诸龙女供养已我愍世间故微笑</p>
<p>
	　　我今为汝说彼果离诸过恶至心听</p>
<p>
	　　我今所为现微笑汝马胜等听我语</p>
<p>
	　　此诸龙女心无著求大菩提修进行</p>
<p>
	　　以智慧修世间空决定安住菩提道</p>
<p>
	　　于此无作无受者亦无生者养育者</p>
<p>
	　　但有诸法无余事其法亦妄如焰像</p>
<p>
	　　以知恩故供养我能以智慧知真实</p>
<p>
	　　善哉佛解诸世间所谓能见空无主</p>
<p>
	　　彼乐此空善修习虽设供养犹如幻</p>
<p>
	　　于胜菩提所发愿观彼菩提亦无著</p>
<p>
	　　此以无等供养佛亦观众生空寂已</p>
<p>
	　　永离龙道恶趣身与彼<a>帝释天</a>中住</p>
<p>
	　　在忉利天极受乐尽彼天子<a>寿命</a>已</p>
<p>
	　　无能毁訾彼名称复得生彼夜摩天</p>
<p>
	　　居止夜摩天宫时具受彼天胜妙乐</p>
<p>
	　　诸佛子等住彼中乃至尽彼天寿量</p>
<p>
	　　此诸佛子具受乐尽彼夜摩天寿已</p>
<p>
	　　复得往生兜率天与彼处天同其类</p>
<p>
	　　为诸天女常围绕具受彼天胜妙乐</p>
<p>
	　　心无所著住善道譬如莲花水不污</p>
<p>
	　　彼天能以大智慧观察一切世间空</p>
<p>
	　　犹如画石字不灭彼念不失亦如是</p>
<p>
	　　彼诸天子居彼天具受彼中胜妙乐</p>
<p>
	　　于彼善道尽寿已当更往生化乐天</p>
<p>
	　　彼得善名无能毁为诸天女胜供养</p>
<p>
	　　虽住天宫心无著乃至尽彼天寿限</p>
<p>
	　　于彼化乐天宫中具受彼天胜乐报</p>
<p>
	　　彼智慧者命尽已于一切法得究竟</p>
<p>
	　　往生他化自在天作大商主信清净</p>
<p>
	　　住彼天中心无染如是住时爱乐法</p>
<p>
	　　彼等居彼天宫殿受彼极妙五欲乐</p>
<p>
	　　无愚痴者住善道乃至尽彼限寿量</p>
<p>
	　　虽受天欲见其过乐求寂定及涅槃</p>
<p>
	　　修习获得<a>禅定</a>已命终即生梵天中</p>
<p>
	　　于梵宫中善知禅受彼禅果寂灭乐</p>
<p>
	　　智慧无等住一劫愿求无上大菩提</p>
<p>
	　　住彼梵宫一劫时善住威仪求智慧</p>
<p>
	　　方便以利益世间广作无边无有量</p>
<p>
	　　智住梵宫乐在禅于禅不着而寂灭</p>
<p>
	　　知着禅乐亦是过诸根寂定求菩提</p>
<p>
	　　于一切处心信解皆得安住菩萨行</p>
<p>
	　　知诸禅定虚诳相唯求寂灭大涅槃</p>
<p>
	　　彼诸佛子于彼中求于安隐菩提果</p>
<p>
	　　在彼梵宫心清净思利世间善调心</p>
<p>
	　　诸梵天等自然教彼说梵教非出世</p>
<p>
	　　唯有诸佛菩提道究竟能得出世间</p>
<p>
	　　梵天当时生信已发心安住于<a>佛法</a></p>
<p>
	　　知本梵天自然教非是究竟出世道</p>
<p>
	　　于善逝法彼相应为于世间说是法</p>
<p>
	　　如彼<a>法眼</a>所说果令彼闻者速能知</p>
<p>
	　　彼等住彼梵宫时作诸利益世间已</p>
<p>
	　　能令无量那由他亿众安住菩提道</p>
<p>
	　　彼于无量那由劫当得供养一切佛</p>
<p>
	　　后于未来星宿劫诸根寂静当作佛</p>
<p>
	　　诸天人龙阿修罗金翅夜叉乾闼婆</p>
<p>
	　　鸠槃茶鬼紧那罗一切大众皆欣喜</p>
<p>
	　　彼等一切<a>佛教</a>化于佛法中得力已</p>
<p>
	　　皆悉欣喜合指掌稽首顶礼于佛足</p>
		

	
	

		</div></div><hr><script charset='utf-8' src='../../js/footer.js'></script></body></html>