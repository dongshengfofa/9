<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五十卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五十卷 大宝积经</center></div><div class='fo'><center>经文出处:来自无量光明网</center><br/><br>
			<p>
	　　<strong>第五十卷 大宝积经</strong></p>
<p>
	　　大唐<a>三藏</a>法师玄奘奉诏译</p>
<p>
	　　<a>菩萨</a>藏会第十二之十六静虑波罗蜜品第十之二</p>
<p>
	　　复次<a>舍利子</a>。菩萨摩诃萨。<a>修行</a>静虑波罗蜜多故。获得如是无退<a>神通</a>。善能建立智所作业。<a>舍利</a>子。当知菩萨摩诃萨。得是通智。由清净心。鲜白心。明洁心。无浊心。离随烦恼心。善调顺心。善寂静心。善修治心。如是心相之所由生。静虑<a>解脱</a>三摩地三摩钵底之所发起。舍利子。是菩萨摩诃萨。处于世界。故作意生。非系缚生。不由系缚。命终受生。何以故。是菩萨摩诃萨。解脱一切虚妄分别故。解脱一切非真实烦恼缚故。解脱一切颠倒妄执所依止故。是故此菩萨摩诃萨。随现世界。解脱而生。解脱命终。解脱受生。舍利子。是菩萨摩诃萨。现受生已成办大乘。<a>圆满</a>一切诸佛正教。遍游十方广求<a>佛法</a>。虽志有所求。而无取无得。随入诸佛法。即为一切法。随入一切法。即为诸佛法。如是菩萨。随入佛法及一切法。然不随彼法非法行</p>
<p>
	　　舍利子。菩萨摩诃萨。若能如实求诸法时。安住无取及无得者。是则无有一法而可入于算数。何以故。一切诸法超过算数道故。若能了达法平等性。是则不执法与非法。何以故。一切诸法性无执故。若计于中而有义者。是则获得广大无义。若有善能不计于义。是则义与非义不现前故。不见义者于一切处觉慧无碍。是菩萨摩诃萨。若能如是了觉无碍。则为获得无障碍觉。若有无障碍觉。则于一切而无所著。若无所著则无所住。若无所住则无所乏。若无所乏则无痴无求若无痴无求则无迷无惑。若无迷无惑则<a>无我</a>所。若无我所则无摄受。若无摄受则无所执。若无所执则无诤论。若无诤论是则无诤<a>沙门</a>之法。若有无诤沙门法者。是则一切无碍无障等<a>虚空</a>求。若能等彼虚空求者。则不系属欲界<a>色界</a>及无色界。若于诸处无系属者。则无色相及以形量。若其无是色相形量。则能如是随觉。若能如是随觉。则能如是通达。舍利子。云何说名随觉通达。舍利子。菩萨摩诃萨。若能随觉通达。是处无有少法可得。此则说名随觉通达。舍利子。诸菩萨摩诃萨。由平等证入如是随觉通达故。说是菩萨摩诃萨依静虑波罗蜜多成就希奇未曾有法</p>
<p>
	　　复次舍利子。云何名为菩萨摩诃萨成就希奇未曾有法。舍利子。菩萨摩诃萨。依静虑波罗蜜多故。虽行大慈而恒观无我。虽行大悲而知无众生。虽行大喜而知无命者。虽行大舍而知无数取。虽广行大施而心恒调顺。虽缘境净戒而心常寂静。虽随辱行忍而心无穷际。虽勤加精进而心能简集。虽入诸静虑而正心观察。虽遍行智慧而心无所行。虽行四念住而心<a>无缘</a>念亦无作意。虽行四正断而心无生灭。虽行如意足而心无戏论。虽行净信而心无系着。虽行正勤而心恒远离。虽行于念而心恒<a>自在</a>。虽住三摩地而心证平等。虽行般罗若而心本无根。虽行诸力而心无摧伏。虽行觉分而解析菩提。虽<a>修道</a>分而心无所修。虽行奢摩他而心恒寂灭。虽行毗钵舍那而心无定观。虽修行圣谛而毕竟遍知。虽成熟众生而心本清净。虽摄受<a>正法</a>而不坏法性。虽净佛国土而心等虚空。虽证无生法而心无所得。虽行不退转地而心性无退。虽获诸妙相而知性无相。虽庄严道场而心游<a>三界</a>常处周轮。虽降伏魔军而于诸含识无所摧伏。虽知诸法即菩提性而心随觉了。虽转法轮而心住法性无还无转。虽复示现大般<a>涅槃</a>而于<a>生死</a>性心常平等。如是舍利子。是名菩萨摩诃萨平等证入随觉通达。如是希奇未曾有法。当知修行静虑波罗蜜多之所成就</p>
<p>
	　　复次舍利子。何等名为菩萨摩诃萨依静虑波罗蜜多修学菩萨静虑之相。舍利子。菩萨静虑不住自性。为满如是三摩地故。菩萨静虑无有爱味。不为贪着自安乐故。菩萨静虑缘于大悲。为断一切众烦恼故。菩萨静虑定无退转。缘于欲性增上性故。菩萨静虑蓥发神通。了达众生诸心行故。菩萨静虑心欣爱悦。善能显发心自在故。菩萨静虑了知一切三摩钵底。映蔽一切色无色界故。菩萨静虑是为寂静。最胜寂静。近于寂静。映蔽声闻独觉定故。菩萨静虑无有分别。极为究满妙清净故。菩萨静虑行品最胜。习气相续永除灭故。菩萨静虑以慧<a>超度</a>。超度一切诸<a>世间</a>故。菩萨静虑为诸含生欲解导首。善能度脱诸含生故。菩萨静虑绍三宝种令不断绝。以佛静虑无穷尽故。菩萨静虑最为高显。三摩呬多常现前故。菩萨静虑自在而转。诸有所作善圆满故。菩萨静虑是为大我。以妙智慧为大我故。舍利子。如是无量菩萨静虑。皆是菩萨摩诃萨依静虑波罗蜜多之所集起</p>
<p>
	　　复次舍利子。菩萨摩诃萨静虑波罗蜜多。何等之法而为前导。舍利子。静虑波罗蜜多者。心静观智。以为前导。心住一缘。以为前导。心无散动。以为前导。其心安住。以为前导。心奢摩他。以为前导。心三摩地。以为前导。三摩地根。以为前导。三摩地力。以为前导。三摩地觉分。以为前导。正三摩地。以为前导。静虑解脱。以为前导。九次第定。以为前导。九灭除法。以为前导。一切善法。以为前导。伏烦恼怨。以为前导。三摩地蕴具足圆满。以为前导。菩萨摩诃萨诸三摩地。以为前导。佛薄伽梵诸三摩地。以为前导。舍利子。如是等无量静虑。皆为静虑波罗蜜多前导之法。舍利子。复有无量无边证寂静法。并是静虑波罗蜜多之所前导。舍利子。是名菩萨摩诃萨静虑波罗蜜多。菩萨摩诃萨。为阿耨多罗三藐三菩提故。当于是中发勤精进具足修学行菩萨行。尔时<a>世尊</a>。欲重宣此义。而说颂曰</p>
<p>
	　　静虑解脱到<a>彼岸</a>勤行此行多劫海</p>
<p>
	　　其心清净无浊秽不染世法喻莲花</p>
<p>
	　　有大静定名遍照此定依修到彼岸</p>
<p>
	　　又名月光净庄严复名电光所严饰</p>
<p>
	　　或名高行或心勇或定名为无垢光</p>
<p>
	　　或戒德办或无忧或名诸法自在转</p>
<p>
	　　或名法炬或法勇或名山威法自在</p>
<p>
	　　或正法智自然超或持正法妙清净</p>
<p>
	　　或名观察他心定或名正法宝光明</p>
<p>
	　　复名灭惑严胜幢有定名为摧魔力</p>
<p>
	　　或名断疑及无著或定名为寂静灯</p>
<p>
	　　或力高胜或十力或名敬手大名称</p>
<p>
	　　或名持山善安住或苏迷卢大明灯</p>
<p>
	　　或名无胜胜彼胜或名智炬及慧行</p>
<p>
	　　或无边智或自在或名发慧寂静定</p>
<p>
	　　或名月净日音声或那罗延摧高慢</p>
<p>
	　　或善调龙师子吼或名远离种种想</p>
<p>
	　　或名旋转或返还或无瞚眼力清净</p>
<p>
	　　或定名为念诸佛或名念法或念僧</p>
<p>
	　　或名智转或入空或名无相或无愿</p>
<p>
	　　或金刚喻或静地或金刚地或高胜</p>
<p>
	　　或名山王或不瞚或无边转或净音</p>
<p>
	　　或离烦恼或观察或虚空妙或如空</p>
<p>
	　　或发广大诸功德或趣觉慧或念慧</p>
<p>
	　　或辩无尽或相续或无边说词无尽</p>
<p>
	　　或无坏善作所作或名观察或众悦</p>
<p>
	　　或名慈现或悲广或入<a>欢喜</a>或欣庆</p>
<p>
	　　或舍或脱二种碍或名法光或法义</p>
<p>
	　　或金刚幢或智海或解脱坚或众喜</p>
<p>
	　　或名智炬无动定或定名曰胜莲花</p>
<p>
	　　或简集法或无动或名慧上及寂静</p>
<p>
	　　或无边光或佛海或名解脱或智授</p>
<p>
	　　或名如来妙庄严或名无边胜光焰</p>
<p>
	　　或名欢喜庄严土或名悦豫众生意</p>
<p>
	　　有定名为一切时顺菩提道三摩地</p>
<p>
	　　或定名为到彼岸觉分花严施宝髻</p>
<p>
	　　或施<a>甘露</a>坚解脱或风无动盛光明</p>
<p>
	　　或名海潮沟宝藏诸那罗延山峰力</p>
<p>
	　　或名神通广大义妙善摄受三摩地</p>
<p>
	　　或定名为大通照诸佛如来之境界</p>
<p>
	　　证得如斯寂静定及余拘胝无有边</p>
<p>
	　　修行静虑到彼岸菩萨功德广无量</p>
<p>
	　　行住恒游静虑境其心无扰常澹泊</p>
<p>
	　　若坐若卧止定中无有威仪不在定</p>
<p>
	　　处定能发大音声以诸法性恒寂静</p>
<p>
	　　无异分别无自在无我无命无分别</p>
<p>
	　　如是及余无涯际无有数量功德海</p>
<p>
	　　聪睿菩萨愍含灵修行静虑到彼岸</p>
<p>
	　　般若波罗蜜多品第十一之一</p>
<p>
	　　复次舍利子。云何菩萨摩诃萨。般若波罗蜜多。菩萨摩诃萨。为阿耨多罗三藐三菩提故。依此勤修行菩萨行。舍利子。菩萨行般若波罗蜜多故。于菩萨藏微妙法门。殷勤郑重听闻受持。若读若诵。思择义理。既能通达。复为他人广宣敷演开示其要。舍利子。若有菩萨摩诃萨。闻我说已<a>如法</a>奉行。于菩萨藏微妙法门。殷勤郑重听闻受持。读诵研寻。通达其义。为他宣说广开示已。当知是人证得如是无尽慧相。舍利子。如是慧者为何等相。云何入证。舍利子。所言慧者以闻为相。菩萨之人如理证入。是故说为无尽慧相。又舍利子。如是之相。我当广说。谓此相者。菩萨摩诃萨。为求正法。欲乐为相。欲解为相。方便为相。善友为相。无慢为相。于多闻所恭敬为相。尊重为相。旋绕为相。谦敬为相。亲觐为相。谛闻为相。承事为相。思惟为相。不乱为相。珍宝想为相。良药想为相。息诸病想为相。念器为相。趣觉为相。乐大慧为相。证入觉为相。闻无厌足为相。舍增益为相。调顺离薪为相。亲近多闻者为相。于诸作事喜爱为相。身调适为相。心勇锐为相。又舍利子。菩萨摩诃萨。于听法众无倦听闻为相。听闻正义为相。听闻正法为相。听闻正行为相。听闻证智为相。听闻波罗蜜多为相。听闻菩萨藏法为相。听闻诸摄法为相。听闻方便善巧为相。听闻梵住为相。听闻神通为相。听闻<a>正念</a>正智为相。听闻念住为相。听闻正胜为相。听闻神足为相。听闻缘起为相。听闻无常为相。听闻苦法为相。听闻无我为相。听闻寂静为相。听闻空为相。听闻无相为相。听闻无愿为相。听闻无加行为相。听闻善根加行为相。又舍利子。如是自在为相。闻法为相。对治杂染为相。制伏一切烦恼想为相。赞美智者为相。亲觐圣者为相。远离非圣为相。听闻圣者为相。听闻诸根为相。听闻修习<a>随念</a>为相。听闻觉分为相。听闻圣八支道为相。听闻如来力无所畏大慈大悲大喜大舍无碍辩才十八不共佛法为相。如是舍利子。当知菩萨摩诃萨。若于此听闻。即于此解了。若于此解了。即于此正行。何以故。舍利子。若菩萨摩诃萨。于菩萨藏微妙法门。闻相趣入。方便无量。吾今略说四十一种。舍利子。何等为相。一者若有菩萨。于此法门生欲乐者。当知此菩萨摩诃萨。即为听闻闻便解了。既解了已便行正行。二者若有菩萨。于此法门生于欲解当知此人。即是听闻解了。行于正行。三者若有菩萨。于此法门方便趣入。当知此人即是听闻解了。行于正行。四者若有菩萨。亲近善友。此人即为听闻解了。行于正行。五者若有菩萨。于多闻所心无有慢。此人即为听闻解了。行于正行。六者若有菩萨。恭敬多闻。此人即为听闻解了。行于正行。七者若有菩萨。于多闻者生尊重心。此人即为听闻解了。行于正行。八者若有菩萨。于多闻所旋绕奉敬。此人即为听闻解了。行于正行。九者若有菩萨。于多闻所行谦下心。此人即为听闻解了。行于正行。十者若有菩萨。亲近多闻。此人即为听闻解了。行于正行。十一若有菩萨。于多闻所摄耳谛听。此人即为听闻解了。行于正行。十二若有菩萨。于多闻所承事迎逆。此人即为听闻解了。行于正行。十三若有菩萨。于多闻所思惟义趣心定不乱。此人即为听闻解了。行于正行。十四若有菩萨。于多闻所起珍宝想。此人即为听闻解了。行于正行。十五若有菩萨。于多闻所起良药想。此人即为听闻解了。行于正行。十六若有菩萨。于多闻所能起息灭贪嗔痴想。此人则为听闻解了。行于正行。十七若有菩萨。于多闻所闻已能持。此人则为听闻解了。行于正行。十八若有菩萨。趣觉于法。此人则为听闻解了。行于正行。十九若有菩萨。于多闻所乐其智慧。此人则为听闻解了。行于正行。二十若有菩萨于多闻所闻已<a>觉悟</a>。此人则为听闻解了。行于正行。二十一若有菩萨。闻无厌足。此人则为听闻解了。行于正行。二十二若有菩萨。闻说柁那便增长舍。此人则为听闻解了。行于正行。二十三若有菩萨。闻说尸罗便守护戒。此人则为听闻解了。行于正行。二十四若有菩萨。闻说羼底便能修忍。此人则为听闻解了。行于正行。二十五若有菩萨。闻说毗利耶。便起正勤无倦精进。此人则为听闻解了。行于正行。二十六若有菩萨。闻说静虑便入静虑其心不散。此人则为听闻解了。行于正行。二十七若有菩萨。闻说般罗若其心决定。便修智慧为尽诸漏。此人则为听闻解了。行于正行。二十八若有菩萨。于多闻所生大欢喜。此人则为听闻解了。行于正行。二十九若有菩萨。听闻法已身调适者。此人则为听闻解了。行于正行。三十若有菩萨。听闻法已其心勇锐。此人则为听闻解了。行于正行。三十一若有菩萨。闻大乘经心生信欲。此人则为听闻解了。行于正行。三十二若有菩萨。闻摄法已其心趣入。此人则为听闻解了。行于正行。三十三若有菩萨。闻说念住便即趣于身受心法。此人则为听闻解了。行于正行。三十四若有菩萨。闻说正胜。便于恶法已生未生。若背若舍。若彼善法已生未生。不舍觉转。此人则为听闻解了。行于正行。三十五若有菩萨。闻说神足即能奉行生身轻性。生心轻性。生欲轻性。此人则为听闻解了。行于正行。三十六若有菩萨。闻说静虑便静思惟其心趣入。此人则为听闻解了。行于正行。三十七若有菩萨闻诸法中不轻蔑行。便于众生起大慈心。于入苦者起大悲心。于正法所起大喜心。于不善所起大舍心。此人则为听闻解了。行于正行。三十八若有菩萨。闻说根已。其心趣入于彼诸根。所谓信根精进根。念根。慧根。三摩地根此人则为听闻解了。行于正行。三十九若有菩萨闻说觉分。其心趣入觉悟法性。此人则为听闻解了。行于正行。四十若有菩萨。闻说道支。其心趣入涅槃正路。此人则为听闻解了。行于正行。四十一若有菩萨。闻说如来力无所畏大慈大悲大喜大舍无碍辩才十八不共佛法及余无量诸佛正法。皆听闻已。其心趣入阿耨多罗三藐三菩提。此人如是如法听闻。既听闻已便能解了。既解了已行于正行。舍利子。我已说是四十一法趣入闻相。诸菩萨摩诃萨。当于中学。舍利子。如是名为菩萨摩诃萨修行般若波罗蜜多闻慧本相</p>
<p>
	　　复次舍利子。菩萨摩诃萨。修行般若波罗蜜多行菩萨<a>行者</a>。应于如是大菩萨藏微妙法门。郑重听闻受持读诵。思惟其义通微妙法。复为他人广分别说。是行资粮。舍利子。云何菩萨摩诃萨于如是法而起正行。舍利子。菩萨于法起正行者。所谓如说修行。建立而住。是名于法而起正行。若复有能一切不取。是名于法而起正行。何以故。舍利子若取于法即名邪行。无处无位执取法人。由如是法能得出离。必无是处。何以故。无取行人。于法无行。尚应生疑。无作用故。况取法行而非邪行。是故应当不取诸法而行正行。又舍利子。若于诸法无有障碍。是名正行。若于诸法不轻蔑者。是名正行。若于诸法不取不舍不生不灭。是名正行。乃至若于诸法无合无散。是名正行。又舍利子。如我所说若有是处。无有少法而可见闻。亦无可说。如是一切诸法非可得见。非可执取。何以故。一切诸法皆是一相。所谓无相</p>
<p>
	　　又舍利子。一切诸法性本无相。若有菩萨。说于无相。是则无相。还应可说。何以故。无相有相皆无相故。不可说言。此为有相。此为无相。舍利子。若有菩萨摩诃萨。能悟如是一切<a>法相</a>。即是无相。不可得见。不可执取。如法了知。是名正行。菩萨摩诃萨。勤修如是正法行已。当于诸法证入无障照明之慧。如是舍利子。是名菩萨摩诃萨般若波罗蜜多正行之相。尔时世尊。欲重宣此义。而说颂曰</p>
<p>
	　　安住正行聪睿者于菩萨藏善决定</p>
<p>
	　　此人于法不起执无执取行相如是</p>
<p>
	　　证得诸法不为空非于诸法空平等</p>
<p>
	　　又非空法有所执无执正行相如是</p>
<p>
	　　于法无取亦无舍亦非取法以为法</p>
<p>
	　　无取是名诸法相无取正行相如是</p>
<p>
	　　若于诸法智无碍此智无有不焚烧</p>
<p>
	　　于焚烧智无所执诸法正行相如是</p>
<p>
	　　智者安住远离德于法应起勤精进</p>
<p>
	　　若能依止轨则行尔时当入清净门</p>
<p>
	　　是清净门通诸法亦了有情诸欲解</p>
<p>
	　　智者虽知无所观而能演宣如是法</p>
<p>
	　　于甚深法了胜义常于深义胜决择</p>
<p>
	　　踊现无边功<a>德行</a>明智多闻如大海</p>
<p>
	　　于彼所说诸文义究竟无能证得者</p>
<p>
	　　以彼文义俱无边真实正行恒无动</p>
<p>
	　　复次舍利子。菩萨摩诃萨。修行般若波罗蜜多时。于菩萨藏微妙法门。殷重听闻。乃至为他如法说已。当知是菩萨摩诃萨。于一切法获得光明。能破一切无明黑闇及诸翳膜。舍利子。如是光明即为智慧。何以故。善不善法皆能明了如实知故。是菩萨摩诃萨。修如是法获明慧已。乃至命难众苦因缘。决定不造诸不善法。舍利子。是菩萨摩诃萨。为欲永灭不善法。故随所闻法极善通达。既通达已。是则说为牟尼寂静。如是舍利子。是名菩萨摩诃萨修行般若波罗蜜多时正行之相。尔时世尊。欲重宣此义而说颂曰</p>
<p>
	　　如人入闇室覆蔽绝光明</p>
<p>
	　　虽有众色像非明眼所见</p>
<p>
	　　如是虽有人内具诸明解</p>
<p>
	　　不闻于正法<a>善恶</a>何能晓</p>
<p>
	　　多闻解了法多闻不造恶</p>
<p>
	　　多闻舍无义多闻得涅槃</p>
<p>
	　　善听增长闻闻能增长慧</p>
<p>
	　　慧能修净义得义能招乐</p>
<p>
	　　聪慧得义已证现法涅槃</p>
<p>
	　　净觉法相应证得第一乐</p>
<p>
	　　闻菩萨藏已正法善安住</p>
<p>
	　　为世大光明行菩提妙行</p>
<p>
	　　复次舍利子。菩萨摩诃萨。为欲修行般若波罗蜜多故。于能受持菩萨藏经正行人所。深起敬心善知识想。既生想已。又于大菩萨藏微妙法门。倍复寻求。令此法门转增明净。舍利子。是菩萨摩诃萨为求菩萨藏故。发生信欲。策励正勤。捡摄其心。令定安住。是菩萨摩诃萨。于四正断方便修成。一切法中得无障碍。如是舍利子。是名菩萨摩诃萨般若波罗蜜多正行之相。尔时世尊。欲重宣此义。而说颂曰</p>
<p>
	　　所谓<a>说法</a>者即为善知识</p>
<p>
	　　恭敬听闻法安住于正行</p>
<p>
	　　欲解常无退精进常高勇</p>
<p>
	　　净慧常修治于智常安住</p>
<p>
	　　自然达诸法不随于信行</p>
<p>
	　　以智观于法是为诸佛说</p>
<p>
	　　智者分别句趣义善加学</p>
<p>
	　　于白黑品等常修常远离</p>
<p>
	　　心曾无厌倦于法无退没</p>
<p>
	　　身欲并轻安速得心精进</p>
<p>
	　　由闻法增智智增无退念</p>
<p>
	　　智恒依念住了知净秽法</p>
<p>
	　　学于无上法趣胜念慧力</p>
<p>
	　　了众生欲解自学于长夜</p>
<p>
	　　<a>学法</a>已升进极进智清净</p>
<p>
	　　了众生欲解如解便开示</p>
<p>
	　　复次舍利子。菩萨摩诃萨修行般若波罗蜜多时。于菩萨藏微妙法门。如是寻求通达觉慧。依是清净善法明门。菩萨常应如是修学。舍利子。若有菩萨摩诃萨。于法修学。应作是念二因二缘能发<a>正见</a>。何等为二。所谓从他闻音及以内自如理作意。彼复思惟。从他闻音。如理作意。为何等相。寻重思惟。若有乐定。修相应行诸菩萨等。未曾听闻大菩萨藏微妙法门。又不听闻圣法律教。但于三摩地中生知足想。当知是人以慢力故起增上慢。我说是人不能解脱生老病死愁叹忧苦诸热恼等。既不脱诸热恼等苦。岂得脱。彼五门生死为之沉溺<a>流转</a>不息。是诸众生实非解脱。而便自谓我已解脱。实未离苦。而便自谓出离众苦。是故如来依是人故。如实说法。若能从他随顺听闻。是则解脱诸老死等。复作是言。如我先闻薄伽梵说</p>
<p>
	　　多闻解了法多闻不造恶</p>
<p>
	　　多闻舍无义多闻得涅槃</p>
<p>
	　　善听增长闻闻能增长慧</p>
<p>
	　　慧能修净义得义能招乐</p>
<p>
	　　聪慧得义已证现法涅槃</p>
<p>
	　　闻法净黠慧证得第一乐</p>
<p>
	　　是故舍利子。诸菩萨摩诃萨如是思已。当于大菩萨藏微妙法门。及以圣法毗奈耶教。殷重听闻受持读诵。广为他人敷演开示</p>
<p>
	　　复次舍利子。若诸含识于菩萨藏微妙法门。虽复听闻而不如理方便作意。当知是人于彼圣道不能正行。是故如来依是人故说正法要。作如是言。若欲解脱生老病死。当具内自如理思惟。诸菩萨等应如是学。舍利子。云何名为如理方便。何等菩萨如理作意而能修学。舍利子。菩萨摩诃萨如理方便者。无有一法若合若离。何以故。如理方便非方便故。又舍利子。菩萨摩诃萨。若有安住如理方便及作意者。当知此相但是音声。而此音声性无所起。亦不转起。及由彼故而发音声。何以故。彼一切皆不可得故。又复菩萨观是音声前际后际。从何而生灭往何所。如是观察了不可得。又更推求如此声者。为在已说。为在今说。为在当说。又重推求如是声者。若已所说。若今所说。若当所说。如是声者。若为断故已说。若为断故今说。若为断故当说。如是声者。若为证故已说。若为证故今说。若为证故当说。是菩萨如是一切寻求声已都无得者。又更观察。若过去相。若未来相。若现在相。如是观已皆不可得。舍利子。若菩萨摩诃萨。如是正观察时。是名如理方便作意。是故如理方便菩萨摩诃萨。于如是观应具修学</p>
<p>
	　　复次舍利子。云何菩萨摩诃萨。如理观耶。诸菩萨等云何应学。舍利子。是菩萨摩诃萨。观一切法自性息灭。若如是观。名如理观若观诸法自性寂静。是则名为如理正观。若观诸法毕竟空寂。是则名为如理正观。若观诸法入平等性。是则名为如理正观。若观诸法毕竟无生。是则名为如理正观。若观诸法毕竟不生。是则名为如理正观。若观诸法毕竟不起。是则名为如理正观。若观诸法毕竟寂灭。是则名为如理正观。舍利子。是菩萨摩诃萨作是观时。亦不见有能观之者。应如是观。所谓非观非不观故。若有菩萨作是观者名如理观。若他观者名非理观</p>
<p>
	　　复次舍利子。云何菩萨摩诃萨。应学如是如理方便。舍利子。菩萨摩诃萨。如理方便者。非于少法有愚迷故。如理方便者。非于少法而生障碍。如理方便者。无有少法非解脱门。如理方便者。无有为断少分法故发勤精进。如理方便者。不为证少法故勇励正勤。舍利子。菩萨摩诃萨应以如是如理正见。如其所见正观诸法。舍利子。云何名为如其所见正观诸法。舍利子。谓无所见名观诸法。何等是为无所见耶。舍利子。无所见者。名为无生。言无生者。是为无起。言无起者。名无所照。是故如来。依是正法。说如是言。若有菩萨。观一切行见无生时。即是趣入正性决定。夫正见者谓能趣入正性决定。舍利子。彼菩萨摩诃萨。作是思惟。何因缘故。当得趣入正性决定。舍利子。菩萨摩诃萨。应如是学。若观我见为平等者。即是一切诸法平等。若作是观。当知趣入正性决定。是故诸菩萨摩诃萨。若欲趣入正性决定者。当于如是大菩萨藏微妙法门。殷重听闻受持读诵研穷义趣。复应为他如法广说。便当于是法门如理方便作意修学。舍利子。如是名为菩萨摩诃萨为阿耨多罗三藐三菩提故修行般若波罗蜜多行菩萨行。</p>
		

	
	

		</div></div><hr><script charset='utf-8' src='../../js/footer.js'></script></body></html>