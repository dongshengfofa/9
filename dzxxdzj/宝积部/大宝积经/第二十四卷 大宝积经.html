<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十四卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十四卷 大宝积经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二十四卷 大宝积经</strong></p>
<p>
	　　大唐<a>三藏</a>菩提流志奉诏译</p>
<p>
	　　被甲庄严会第七之四</p>
<p>
	　　复次无边慧。诸<a>菩萨</a>摩诃萨。如是观察一切法时。便于诸法得法光明。不于空中而见于空。亦不离空而见于空。不见少法与空相应。若不相应。不以空空。不见于空。不见不空。亦不以见观一切法。作是见时。不于无相而见无相。不异无相而见无相。亦无少法而与无相若相应若不相应。不于无相以无相见。不于有相以有相见。非有相见非无相见。无生无作亦复如是。不于尽中而见于尽。亦不异尽而见于尽。不见少法与尽相应若不相应。亦不于尽而以尽见。亦不于尽以无尽见。亦非尽见非无尽见。诸菩萨摩诃萨作是见时。无有少法若可得见不可得见。若可显了不可显了。若可趣入不可趣入。若可觉知不可觉知。无边慧。是为菩萨摩诃萨安住斯道大法光明。法光明故见一切法悉无有边。于边于中亦无所执。无所执故于<a>佛法</a>中而发趣之。尔时<a>世尊</a>而说偈言</p>
<p>
	　　不于<a>空见</a>空不异空见空</p>
<p>
	　　能作如是见说名为见空</p>
<p>
	　　不住于少法亦不见少法</p>
<p>
	　　于彼空相应及以不相应</p>
<p>
	　　空以自性空于空无所取</p>
<p>
	　　以无所取故能知一切法</p>
<p>
	　　于见无所取于观无所执</p>
<p>
	　　能知见与观此二俱不受</p>
<p>
	　　于见悉清净于观不可得</p>
<p>
	　　如是观诸法毕竟无所执</p>
<p>
	　　不以无相见不以无相观</p>
<p>
	　　亦不于无相而作无相观</p>
<p>
	　　无相无所显无愿不可得</p>
<p>
	　　无有少法体而可修习者</p>
<p>
	　　不念于无相亦不念无愿</p>
<p>
	　　如是无分别显了相无相</p>
<p>
	　　不趣于无相亦不入无相</p>
<p>
	　　无趣无所入显了平等住</p>
<p>
	　　智人不见相亦不见无相</p>
<p>
	　　不见不思惟一切无显了</p>
<p>
	　　若人常思惟无思无显了</p>
<p>
	　　于思及显了平等平等住</p>
<p>
	　　如是于无相无作亦复然</p>
<p>
	　　虽显无所显思惟了知故</p>
<p>
	　　无生亦如是曾无少法生</p>
<p>
	　　自性无所有显了而无体</p>
<p>
	　　若生若无生有作及无作</p>
<p>
	　　亦无少所执智者不分别</p>
<p>
	　　念慧无所动显了无思择</p>
<p>
	　　有体及无体平等离诸性</p>
<p>
	　　不于尽见尽亦不见无尽</p>
<p>
	　　显了无所见尽智无过上</p>
<p>
	　　若尽若无尽二俱不分别</p>
<p>
	　　以无分别故无念平等住</p>
<p>
	　　于尽无尽见亦无无尽见</p>
<p>
	　　如是见尽时不执尽无尽</p>
<p>
	　　若于尽无尽一切无所执</p>
<p>
	　　以无所执故尽智当显了</p>
<p>
	　　尽智之境界<a>无畏</a>之所得</p>
<p>
	　　显了斯法故菩萨善安住</p>
<p>
	　　尔时众中。复有菩萨摩诃萨。名曰胜慧。从坐而起偏袒右肩。右膝着地合掌向佛。白言世尊。诸菩萨摩诃萨为欲摄取诸法智故。起于<a>修行</a>乃能得此大法光明。于法光明无少可见。法光明故了一切法有为无为。<a>世间</a>出世间。若顺若逆。若有戏论。若无戏论。世尊。此法光明。岂诸菩萨摩诃萨无修行而当得耶</p>
<p>
	　　尔时世尊。告胜慧菩萨摩诃萨言。胜慧。诸菩萨摩诃萨无少修行。无胜修行。不随修行。不遍修行。能得无边大法光明。诸菩萨摩诃萨。尚不可得不可见耳。况菩萨行而当可得当可见乎。如何乃见。若干劫行能得无边大法光明。诸菩萨摩诃萨。一切行息所行清净得法光明。法光明行非数量行。非随相行。从何施设一切诸行。然所修行非施设行而亦不离。胜慧。诸菩萨摩诃萨住此行时。舍一切行无所执取。具斯<a>行者</a>非数量行。非随相行。无相无行乃能得此大法光明。尔时世尊而说偈言</p>
<p>
	　　菩萨无所行而亦无有行</p>
<p>
	　　得无有行者无畏而发趣</p>
<p>
	　　未曾有胜行亦无有遍行</p>
<p>
	　　无行无胜行平等而发趣</p>
<p>
	　　此行无示现示无有诸相</p>
<p>
	　　无相无行者斯为行之相</p>
<p>
	　　菩萨无相行不住于诸事</p>
<p>
	　　无行无所住智者乃成就</p>
<p>
	　　无行则无动斯行为无上</p>
<p>
	　　能行不动行勇进而发趣</p>
<p>
	　　菩萨不可得行亦不可见</p>
<p>
	　　亦不见色身斯为善顺者</p>
<p>
	　　无色无形相故无一切行</p>
<p>
	　　于见无所取斯为无比行</p>
<p>
	　　菩萨无上行不堕于施设</p>
<p>
	　　亦无有迁变于中无所执</p>
<p>
	　　行无施设故乃为无上行</p>
<p>
	　　若得如是行获大法光明</p>
<p>
	　　菩萨所修行无言无劫量</p>
<p>
	　　能以无量劫显说于诸行</p>
<p>
	　　菩萨行清净清净妙安住</p>
<p>
	　　悉舍一切行曾无摄取者</p>
<p>
	　　菩萨恒住舍守护于诸行</p>
<p>
	　　已舍一切行于舍妙安住</p>
<p>
	　　菩萨无边行离边及无边</p>
<p>
	　　彼行无所动名为无上行</p>
<p>
	　　菩萨无相行斯行为无上</p>
<p>
	　　修行此行时超越诸魔界</p>
<p>
	　　菩萨无相行明了于无相</p>
<p>
	　　若相及无相一切无所依</p>
<p>
	　　菩萨住此智此行善成就</p>
<p>
	　　无有少所行说名不行者</p>
<p>
	　　菩萨常清净于行无所畏</p>
<p>
	　　<a>正念</a>而发趣斯为善安住</p>
<p>
	　　尔时胜慧菩萨摩诃萨复白佛言。希有世尊。诸善丈夫若干修行乃为甚深。非诸愚夫有相有为所修行者少能行之。世尊。无有少法入此行中。是故此行为善丈夫平等之行。世尊。善丈夫行非诸数量边际能测。尔时胜慧菩萨摩诃萨。即以偈颂赞如来曰</p>
<p>
	　　大雄正等觉无上两足尊</p>
<p>
	　　演说甚深行<a>饶益</a>诸菩萨</p>
<p>
	　　世尊妙辩才其量颇难测</p>
<p>
	　　无边辩才者最胜大丈夫</p>
<p>
	　　法王息讥论斯由正遍知</p>
<p>
	　　乃为诸菩萨说此无上行</p>
<p>
	　　世尊能演说灭行之方便</p>
<p>
	　　于行悉超过智人当发趣</p>
<p>
	　　大龙不思议无边智境界</p>
<p>
	　　遍知两足尊善开斯妙行</p>
<p>
	　　世尊所开示牟尼不动行</p>
<p>
	　　此行无能动故名无比行</p>
<p>
	　　大雄大牟尼往昔所修行</p>
<p>
	　　设以多劫行无人能到者</p>
<p>
	　　菩萨闻斯法虽住于世间</p>
<p>
	　　而于诸种智不久亦当证</p>
<p>
	　　我等愍众生当于末世中</p>
<p>
	　　于此无上法能为护持者</p>
<p>
	　　我等闻斯法当于末世中</p>
<p>
	　　为诸众生故能行亦能说</p>
<p>
	　　我等以光明当于末世中</p>
<p>
	　　为诸求法者而兴大利益</p>
<p>
	　　我等发誓愿当于末世中</p>
<p>
	　　为诸众生故护持而建立</p>
<p>
	　　我等常思念当于末世中</p>
<p>
	　　供养佛法海愿持无上法</p>
<p>
	　　我等于法藏当为胜丈夫</p>
<p>
	　　愿持此法门守护令久住</p>
<p>
	　　我等于法水誓愿悉能饮</p>
<p>
	　　而于此法门当为守护者</p>
<p>
	　　我等闻法已当于末世中</p>
<p>
	　　愿为大丈夫受持佛<a>正法</a></p>
<p>
	　　我等宁失命不舍无上法</p>
<p>
	　　愿于此法中而为持法者</p>
<p>
	　　我等持此法未曾生喜足</p>
<p>
	　　渴闻斯甚深决定契经故</p>
<p>
	　　我等于末世为求诸法者</p>
<p>
	　　当演斯正法能令悉<a>欢喜</a></p>
<p>
	　　法王叵思议能作大依怙</p>
<p>
	　　愿垂加护我念我持法者</p>
<p>
	　　尔时世尊。告胜慧菩萨摩诃萨言。善哉善哉。胜慧。汝能于后末世之中。为欲护持此诸法故。被大甲胄。亦如往昔诸菩萨摩诃萨。于最胜所供养承事。种诸善根。久修梵行。被大甲胄。护持诸佛世尊。法者而无异也。尔时世尊而说偈言</p>
<p>
	　　于后怖畏时汝当持此法</p>
<p>
	　　为利诸众生以此法开示</p>
<p>
	　　于后末世时汝持最胜法</p>
<p>
	　　若闻斯法者悉当生爱乐</p>
<p>
	　　于后末世时汝为持法者</p>
<p>
	　　我说甚深法汝当悉受持</p>
<p>
	　　秘密修多罗汝闻当忆念</p>
<p>
	　　于斯理趣中勿复有疑惑</p>
<p>
	　　决定甚深义汝闻当忆念</p>
<p>
	　　饶益诸众生为持法藏者</p>
<p>
	　　以法施一切普润诸众生</p>
<p>
	　　闻已令充悦身心遍欢喜</p>
<p>
	　　为诸菩萨道所行之理趣</p>
<p>
	　　及彼修多罗究竟受持故</p>
<p>
	　　汝当能广度无量诸众生</p>
<p>
	　　一切世间中所不能度者</p>
<p>
	　　汝持此法故饶益诸世间</p>
<p>
	　　获胜众福聚以是而发趣</p>
<p>
	　　我今说此法汝当悉受持</p>
<p>
	　　于后末世中为诸聪慧说</p>
<p>
	　　现在未来世能持斯法者</p>
<p>
	　　则为能受持千佛之正法</p>
<p>
	　　为诸众生故护持斯法门</p>
<p>
	　　于后末世中而兴大饶益</p>
<p>
	　　若能于末世护持斯法者</p>
<p>
	　　彼不于一佛亲近而承事</p>
<p>
	　　若能于末世护持斯法者</p>
<p>
	　　彼已多承事善说斯法者</p>
<p>
	　　能于此法中无有少疑惑</p>
<p>
	　　末世护持法斯为聪慧者</p>
<p>
	　　被大无边甲敌战为<a>殊胜</a></p>
<p>
	　　而于末世中乃能持此法</p>
<p>
	　　彼于佛正法疑网悉已除</p>
<p>
	　　闻法无所畏乃能持此法</p>
<p>
	　　是故胜慧。若有善男子善女人。勤求最胜大功德者。于末世中为深法故。应被甲胄受持读诵解说其义</p>
<p>
	　　复次胜慧。我念往昔过无量劫。复倍是数。有佛出世。号曰遍照如来应供正遍知明行足善逝世间解无上士调御丈夫<a>天人</a>师佛世尊。劫名超胜国名离垢。其地平正广博严净。七宝所成。时彼大洲。广长延袤七万由旬。于中复有六万大城。一一大城。纵广正等十六由旬。垣墙周匝楼雉严饰。门刹殊胜睹者欢悦。妙多罗树行列围绕。百千园苑而共庄严。诸园苑中。台座床敷处处严设。池沼渠流一一盈满。涯岸阶砌饰以众宝。周回平正出入安隐。于其岸边。沉水栴檀多摩罗等杂香之树扶疏布列。彼一一城。各有十千俱胝人民止住其中。彼诸众生悉已成就十善业故。一切皆受如是安乐。时彼如来。始从初劫超二百劫于中出现。是故彼劫名曰超胜。于彼劫中。有五百如来次第出现。一一刹土皆七宝成。其佛灭后正法住世各十千岁。如是五百如来现化于世。多有声闻菩萨法会。一一法会各有俱胝那由他数无量菩萨。趣一乘道获无生忍</p>
<p>
	　　时彼劫中有转轮王名勇猛军。七宝成就王四天下。于阎浮提有一大城。其城周回六十由旬。复有八万俱胝人民止住其中。安隐快乐丰饶炽盛。七重隍堑。七重行树。七重街道。七重表刹。七重铃网。一千园苑所共围绕庄严大城。一一园苑纵广正等二十由旬。其中各有七重垣墙。七重罗网。种种庄严。一一微妙众宝珍玩犹如诸天。各各复有一百池沼。毗琉璃宝以为堤岸。马瑙杂玉以为阶砌。众华敷荣宝树行列。于大城中。王之正殿量七由旬。黄金青宝间错所成。周以宝竿饰以琉璃。摩尼珠网弥覆其上。诸多罗树晖映庄严。二十渊池围绕萦带。底布真金覆以金网。杂琉璃宝以为津桥。纯妙黄金而为阶道。于其池中。优钵罗华。拘勿头华。芬陀利花敷荣遍满。彼转轮王。二千婇女六万诸子。与其眷属于彼园中五欲娱乐。窃作是念。诸欲无常不久变坏。我当决定志求佛法。若闻法已如教修行。令我长夜利益安乐。适思惟已。忽然有天现<a>虚空</a>中。告彼王言。善哉丈夫。今有遍照如来出现于世。演说正法初中后善。王应速诣于彼佛所。当闻正法。令王长夜利益安乐。成就佛法<a>圆满</a>佛法。王闻天言踊跃欢喜。与其眷属侍从围绕。即往遍照如来之所。头面礼足而白佛言。世尊。以何等法。能摄诸法善巧方便。能令梵行速得圆满。我当修行。如是问已。时彼如来广为开示。王闻法已。与其眷属。悉舍安乐资生之具。恭敬供养遍照如来及诸大众满二万岁。于遍照如来法中<a>出家</a>修行正法。以闻法故。于时获得受法善根。持法善根。<a>说法</a>善根。有所闻法思惟不忘。无量功德精勤修习。乃发誓愿。愿持如来三时正法。为诸众生种种宣说。作是愿已。于胜超劫诸如来所。一一亲近供养承事。彼诸如来现前正法。中时正法。后时正法悉能受持。<a>教化</a>成熟四万八千俱胝那由他众生。趣于阿耨多罗三藐三菩提。方便调伏无量众生。住于声闻辟支佛乘。彼劫之中最后如来。号曰电光。勇猛军<a>比丘</a>。闻电光如来说法之时。获无生忍。电光如来即为授记。汝勇猛军。于未来世供养无量千佛世尊。受持如来三时正法。利益无量无数众生。安立百千俱胝那由他众生于阿耨多罗三藐三菩提。无量众生住声闻乘。如是乃过阿僧祇劫。证阿耨多罗三藐三菩提。号曰无边精进光明功德超胜王如来。其佛刹土。积集无量清净功德。安隐丰乐人民充满。多有声闻及菩萨众。其佛<a>寿命</a>至五小劫。灭后正法住一小劫。法教流布天人受持。<a>舍利塔</a>庙遍诸刹土。是故胜慧。诸菩萨摩诃萨于此清净甚深之法。应当尊重受持修习。以法严具庄严其身。法庄严故证得如来金刚所成大那罗延坚固之身。假使三千<a>大千世界</a>。一切众生尽其躯力。而欲破坏坚固之身。乃无有能摧伏之者。一切世间天人阿修罗众中。演法光明亦无有能敌论之者。若有众生。于此深法受持读诵精勤修习。随其意乐生于清净大族姓家。乃至坐于菩提树下。名称具足。世界殊妙不杂异道。尚无梵志遮罗迦名。况有恶见邪求之辈。诸不善法亦尝未闻。宁有习行不善根者。能以足指放大光明。遍照无边一切世界。一切众生遇斯光者。皆得安乐当证阿耨多罗三藐三菩提。是故胜慧。若诸菩萨摩诃萨。于我法中勤修行者。当获如是殊胜功德。我若具说不可穷尽</p>
<p>
	　　尔时世尊告无边慧菩萨摩诃萨言。无边慧。若有住斯菩萨道者。勤修如是清净深法。与空相应。寂静相应。得法光明。以法光明见一切法自性无异。性无异故所见清净。见清净故则无法见。亦无有法。离自性见。法见清净。亦无清净。无清净者。无清净时。能得清净智之境界。见诸法界非界非非界界见清净。远离诸界种种性想。离性想故。于界理趣秘密言辞而能觉了。亦能遍知诸法非界。以见法界无差别故。不可坏故。不变异故。便获一切法界理趣善巧方便。以善方便遍能了知法界理趣。以等持力。于诸法界差别理趣随顺能入。住此行时。以一切法善巧方便。于一切法无住无著。无所著故能于一切法界理趣。随其所应种种开示。等持力故复能出生静虑<a>解脱</a>等持等至。游戏<a>神通</a>变一为多变多为一。山石墙壁飞行<a>自在</a>而无挂碍。善巧能知四界和合不住于界。知一切界与空界合。于虚空界无著无系。以界和合善巧智故。于一切界方便修习。以修习故决了水界。能于水界或令起烟。或令发焰。或复于中烟焰俱炽。乃至无量种种变现。为诸众生作大饶益。以能安住法界理趣善巧方便而无所动。随其意乐。随何佛刹。能于诸有转胎藏形受化生身。常见十方一切世界诸佛如来。彼诸如来。如是名号。如是族姓。如是众会。如是说法。悉分别知</p>
<p>
	　　尔时众中。复有菩萨摩诃萨。名无边胜。前白佛言。世尊。诸菩萨摩诃萨住何等法。如佛所说。能得如是最胜功德。尔时世尊告无边胜菩萨摩诃萨言。无边胜。诸菩萨摩诃萨。于一切法无所住者。如我所说。能得如是最胜功德。无边胜。诸菩萨摩诃萨。若住于色受想行识。若住地界水界火界风界空界。若住欲界<a>色界</a>无色界。我于此经。则不说有斯诸功德。然诸菩萨摩诃萨。于一切法而无所住。不入不出。故我说彼当得无边大功德海。何以故。诸菩萨摩诃萨。无有少法可得可住。亦无少法若入若出。善能安住诸法理趣而无所动。何以故。诸菩萨摩诃萨无住无动。以无动故无高无下。无高下故。远离于高不住于下。以不住故名善处住。善处住者于无处住。无处住者不住于处。诸菩萨摩诃萨。不于少法若有安立若有积集。无处无住无起无作。何以故。处不可得。以无处故则无分别。无分别故不动处住<a>如法</a>界住。无有处住则无有住。于处无处无所执著名为善住。无边胜。诸菩萨摩诃萨。于法理趣而安住者。如是安立住于无住。无住处住。见一切法无有分别。住于如是无分别行。以如是行。见一切法而无所动。则与如理而住相应。则与如理不动相应。则与如理不取相应。尔时世尊。而说偈言</p>
<p>
	　　菩萨正忆念于义善思惟</p>
<p>
	　　不住诸法中说名为智者</p>
<p>
	　　未曾有少法可为安立者</p>
<p>
	　　以无安立故无畏而发趣</p>
<p>
	　　不立于诸色亦不立诸受</p>
<p>
	　　诸想及诸行识等亦如是</p>
<p>
	　　不住于诸蕴诸界及诸处</p>
<p>
	　　若处若非处亦常无所住</p>
<p>
	　　不住于地界亦不住水界</p>
<p>
	　　火界及风界亦常无所住</p>
<p>
	　　不住于欲界色界无色界</p>
<p>
	　　得无安立故不住于<a>三界</a></p>
<p>
	　　及以虚空界于彼无所住</p>
<p>
	　　以无有所住平等而发趣</p>
<p>
	　　故无有少法于中而可住</p>
<p>
	　　若得无所住斯为妙智者</p>
<p>
	　　妙智无所住无住为菩萨</p>
<p>
	　　能得如是住则住法界中</p>
<p>
	　　无住相应故彼常能善住</p>
<p>
	　　无住无依止于法得安住</p>
<p>
	　　若得不依止则常无所动</p>
<p>
	　　不入亦不出平等善安住</p>
<p>
	　　于法如是住斯为勇猛者</p>
<p>
	　　一切法无高一切法无下</p>
<p>
	　　如是无所动法界善安住</p>
<p>
	　　安住不动故便得无上住</p>
<p>
	　　不住住相应斯为勇猛者</p>
<p>
	　　不住于住处于处无所动</p>
<p>
	　　成就无住处而得善安住</p>
<p>
	　　若处若非处一切无所动</p>
<p>
	　　住于不动处乃名为不动</p>
<p>
	　　若住不动处一切无所住</p>
<p>
	　　不念处非处<a>常住</a>无分别</p>
<p>
	　　不住于处故则无有所动</p>
<p>
	　　于处无所动一切得无住</p>
<p>
	　　若得不住处处非处不动</p>
<p>
	　　若于处不动乃善住于处</p>
<p>
	　　善住处安住则住无所住</p>
<p>
	　　能见一切法住<a>法相</a>应住</p>
<p>
	　　如是见诸法种种无所住</p>
<p>
	　　无住无安住善巧于法住</p>
<p>
	　　常住于诸法而无有分别</p>
<p>
	　　离诸分别故斯为不动者</p>
<p>
	　　若能住不动于行无分别</p>
<p>
	　　远离处非处斯为观察者</p>
<p>
	　　若能观不动一切无所动</p>
<p>
	　　诸法常平等如是而发趣</p>
<p>
	　　如理住相应如理而不动</p>
<p>
	　　得无动处者常住于无处</p>
<p>
	　　尔时无边胜菩萨摩诃萨。复白佛言。希有世尊。乃能安立诸菩萨摩诃萨。于法理趣。无有系缚无有解脱。世尊。诸菩萨摩诃萨。于法理趣善巧安立。不与少法若相应若不相应。若和合若不和合。若摄取若不摄取。若有所归若无所归。若贪离贪。若嗔离嗔。世尊。诸菩萨摩诃萨。于一切法理趣之中善巧安立。设有众生供养恭敬。不生贪爱毁辱逼恼。不生嗔恚。无种种想。离一切法。不见少法。能与少法若相应若不相应。超过相应不相应故。远离相应不相应想。了知相应不相应想。超过了知不于少法。若进若退。若有所趣若无所趣。而作相应。于一切法理趣之中。而无<a>妄念</a>。亦无所取。以善方便不坏法性。世尊。诸菩萨摩诃萨。于一切法如是住时。能以善巧。宣说一切法界理趣。一切佛法速得圆满</p>
<p>
	　　尔时世尊告无边慧菩萨摩诃萨言。无边慧。诸菩萨摩诃萨。于佛法中。无所安立无所住时则见佛法无有安立。无有所住。亦无胜住亦无遍住见佛法住。不倾动故。不<a>流转</a>故。不变异故。一切法界相应而住。乃名一切法界理趣善巧安立。无边慧。诸菩萨摩诃萨于佛法中。无住无不住。无胜住无遍住。无处住无非处住。亦无所动。亦无分别。无胜分别。无遍分别。乃名一切法界理趣善巧安立。无边慧。诸菩萨摩诃萨不见少法。能与少法而为安立。亦不见有一切法处为胜安立。亦无分别。无胜分别。无遍分别。乃名一切法界理趣善巧安立。无边慧。诸菩萨摩诃萨。不见少法若住若去。亦无分别。无胜分别。无遍分别。见一切法如净虚空。光明显照远离烦恼。于一切法光明照故。乃名一切法界理趣。得善方便不以安立而观法界。何以故。不于法界少安立故。譬如虚空及以风界。无有处所。亦无可见。无安立处。无依止处。无可示现。法界亦尔。无可入处。无可见处。无安立处。无依止处。亦无了知。亦无示现。诸菩萨摩诃萨无示现故。与如如界相应而住。无边慧。一切法界无生无命无老无死无升无沈无示现界。是为法界。无变异界是为法界。而法界者遍一切处。无边慧。法界无去亦无去处。无去处故乃名法界相应而住。如如法界。于中无处亦无非处。何以故。如如法界。如如自性无所有故。无边慧。诸菩萨摩诃萨闻我此说。则于一切法界理趣。便获无边大法光明。以法光明得无生忍。速能圆满如来十力十八不共一切佛法。为欲成熟一切众生广大善根胜资粮故。如来种性无断绝故。速诣道场转于法轮。蔽诸魔宫摧伏异论。作善丈夫大师子吼。为诸众生演说妙法。随其乐欲。随其志愿。随其发趣正解脱故。皆令趣于阿耨多罗三藐三菩提。尔时世尊。而说偈言</p>
<p>
	　　一切菩萨不住诸法于佛法中</p>
<p>
	　　无所安立一切菩萨无安立故</p>
<p>
	　　于佛法中无畏发趣一切菩萨</p>
<p>
	　　见诸佛法无住无处妙善安立</p>
<p>
	　　一切菩萨不住于处能见诸法</p>
<p>
	　　无住无退一切菩萨见法无住</p>
<p>
	　　不动佛法不求佛法一切菩萨</p>
<p>
	　　见法不异不动佛法亦不推寻</p>
<p>
	　　一切菩萨见法如是于法善巧</p>
<p>
	　　方便而住一切菩萨见常平等</p>
<p>
	　　不住佛法亦非不住常无住处</p>
<p>
	　　亦非无处常不分别非不分别</p>
<p>
	　　种种分别常无所有一切菩萨</p>
<p>
	　　无住相应于诸时处而无所动</p>
<p>
	　　一切菩萨于法理趣平等住时</p>
<p>
	　　名为善住一切菩萨于法理趣</p>
<p>
	　　不见少法可平等住一切菩萨</p>
<p>
	　　能见诸法无有处所亦不离处</p>
<p>
	　　得无所动亦无亲近一切菩萨</p>
<p>
	　　于一切法理趣善巧方便安住</p>
<p>
	　　住无所住名为菩萨一切菩萨</p>
<p>
	　　不于少法若去若来分别而住</p>
<p>
	　　尔时乃住诸法理趣一切菩萨</p>
<p>
	　　于法理趣种种安住能起无边</p>
<p>
	　　大法光明以法光明住平等见</p>
<p>
	　　见一切法及法理趣如净虚空</p>
<p>
	　　如影如像平等无垢一切菩萨</p>
<p>
	　　于见了知亦无了知远离自性</p>
<p>
	　　一切菩萨如是观察于一切法</p>
<p>
	　　理趣而住能于法界坚固勤修</p>
<p>
	　　说名法界理趣方便一切菩萨</p>
<p>
	　　不住法界观诸法界毕竟非有</p>
<p>
	　　一切菩萨决了法界见一切法</p>
<p>
	　　如虚空风无有安立遍一切处</p>
<p>
	　　法界亦尔遍一切处法界难思</p>
<p>
	　　无可示现于诸智者不作亲近</p>
<p>
	　　无示现界乃为法界无有住处</p>
<p>
	　　名为住者法界无生无命无老</p>
<p>
	　　无死无沈亦无出离法界难思</p>
<p>
	　　无来无去法界非蕴非界非处</p>
<p>
	　　亦不离处而无所动法界如如</p>
<p>
	　　自性非有一切菩萨如是了知</p>
<p>
	　　法界难思得法光明由是发趣</p>
<p>
	　　往诣道场而于佛法无有疑惑</p>
<p>
	　　不为所动以法光明令诸众生</p>
<p>
	　　获大安乐</p>
<p>
	　　无边慧。诸菩萨摩诃萨。能于如是甚深之法。勤修行者。乃得如是大法光明。以此智慧。而发趣于阿耨多罗三藐三菩提</p>
		

	
	

		</div></div><hr><script charset='utf-8' src='../../js/footer.js'></script></body></html>