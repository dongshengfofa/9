<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十二卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十二卷 大宝积经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三十二卷 大宝积经</strong></p>
<p>
	　　唐<a>天竺</a><a>三藏</a>菩提流志译</p>
<p>
	　　出现光明会第十一之三</p>
<p>
	　　如来已尽于生际大悲普覆诸<a>世间</a></p>
<p>
	　　法王最胜人中尊愿说何缘现微笑</p>
<p>
	　　无量无边大<a>菩萨</a>并余威德诸天众</p>
<p>
	　　悉于空中持妙盖而此大地皆振动</p>
<p>
	　　谁于往昔如来所长夜<a>修行</a>诸善法</p>
<p>
	　　平等悦意大悲尊愿说何缘现微笑</p>
<p>
	　　谁于往昔供诸佛得闻此法生<a>欢喜</a></p>
<p>
	　　导师最胜人中尊愿说何缘现微笑</p>
<p>
	　　<a>世尊</a>音声悦众意犹如雁王声美妙</p>
<p>
	　　自然无量音和雅愿说何故放斯光</p>
<p>
	　　无量俱胝讽颂言劝赞悦可相应语</p>
<p>
	　　拘抧罗声<a>殊胜</a>类愿说何故放斯光</p>
<p>
	　　雷鼓深远<a>说法</a>声普闻无边千亿界</p>
<p>
	　　慈心粗言或软语何故现斯金色光</p>
<p>
	　　了生无生尽无尽知眼性离无来去</p>
<p>
	　　为世照明<a>甘露</a>灭何故现斯金色光</p>
<p>
	　　知眼起作常空寂无去无来无住处</p>
<p>
	　　犹如阳炎水泡沫示现微笑何因缘</p>
<p>
	　　如是耳鼻舌身意色声香味并触法</p>
<p>
	　　乃至音声及名等当知一切亦复然</p>
<p>
	　　金刚常身不坏身具足百千殊胜相</p>
<p>
	　　体无机关而运动愿说微笑何因缘</p>
<p>
	　　髀膊[月*庸]满足跟长腹相不现如师子</p>
<p>
	　　脐深妙好腰<a>圆满</a>愿说微笑何因缘</p>
<p>
	　　金色净身离尘垢一一众毛绀青色</p>
<p>
	　　右旋上靡香芬馥愿说微笑何因缘</p>
<p>
	　　妙身圆满常安住犹如尼拘陀树王</p>
<p>
	　　一切功德以庄严音声悦众令欣乐</p>
<p>
	　　修臂[月*庸]圆肩妙好项约圆满螺文现</p>
<p>
	　　游步无边百千刹示诸众生邪正道</p>
<p>
	　　齿白无垢如珂雪舌相广长周覆面</p>
<p>
	　　师子颊辅鼻修直皆从方便净心生</p>
<p>
	　　优钵罗香从口出栴<a>檀香</a>气遍于身</p>
<p>
	　　已于往昔广修慈清净意乐常相续</p>
<p>
	　　如来足下善安平随所履地无窊曲</p>
<p>
	　　犹如师子象王步超过一切诸世间</p>
<p>
	　　千辐轮相妙端严殊胜光文常炳着</p>
<p>
	　　所行善利诸群品见者皆生净<a>信心</a></p>
<p>
	　　一指能出百千光普照无边诸佛刹</p>
<p>
	　　往昔勤修众善行获此种种相庄严</p>
<p>
	　　成就色身无等伦面相端严最殊胜</p>
<p>
	　　神变利益诸世间愿说何缘现微笑</p>
<p>
	　　膊[月*庸]平正如鹿王身不低屈犹师子</p>
<p>
	　　出与为世作灯明愿说何缘现微笑</p>
<p>
	　　马王隐相无尘染掌中平满手过膝</p>
<p>
	　　希有最胜人师子愿说微笑何因缘</p>
<p>
	　　从身出现无边光妙色寂静而恒照</p>
<p>
	　　其心清净常相续演说无边诸契经</p>
<p>
	　　非彼安住断常人所能净修如是法</p>
<p>
	　　若能舍离诸边见速成如来清净身</p>
<p>
	　　天鼓云雷声远震迦兰陀鸿响清彻</p>
<p>
	　　天乐音声千万种愿说何故现斯光</p>
<p>
	　　导师一音演说法令诸毁戒断相续</p>
<p>
	　　如来所说妙言音皆是甚深希有法</p>
<p>
	　　牛王眉间白毫相遍至百千诸佛刹</p>
<p>
	　　妙眼犹如绀青色顶相空天无能见</p>
<p>
	　　齿白齐密具四十犹如清净颇胝宝</p>
<p>
	　　皆从无量善业生愿说何缘现微笑</p>
<p>
	　　如来圆满功德身成就无边微妙色</p>
<p>
	　　出现希有净光明愿说何缘现微笑</p>
<p>
	　　大悲最胜两足尊了达众生心志乐</p>
<p>
	　　已得无碍妙辩才愿说何缘现微笑</p>
<p>
	　　如来已到于<a>彼岸</a>具足三明及六通</p>
<p>
	　　示现无边清净光愿说何缘现微笑</p>
<p>
	　　佛于往昔无量劫供养百千诸世尊</p>
<p>
	　　如是因果不败亡愿说何缘现微笑</p>
<p>
	　　佛于往昔无量劫安住微妙诸等持</p>
<p>
	　　知眼生边及尽边愿说何缘现微笑</p>
<p>
	　　过去未来现在世导师于彼悉能了</p>
<p>
	　　净智无碍不思议愿说何缘现微笑</p>
<p>
	　　尔时世尊。于大众中。以金色手。摩月光顶。而说偈言</p>
<p>
	　　童子谛听吾今付汝此菩提法</p>
<p>
	　　出现光经于后恶世法欲灭时</p>
<p>
	　　当为众生开示演说我以佛眼</p>
<p>
	　　见未来世于是微妙甚深经典</p>
<p>
	　　若乐不乐皆悉了知若有众生</p>
<p>
	　　志求佛道常念诸佛当授此经</p>
<p>
	　　若坏净信乐于愦闹长夜惛睡</p>
<p>
	　　不乐斯经于我法中虽得<a>出家</a></p>
<p>
	　　于<a>涅槃</a>法不生欣乐如是痴人</p>
<p>
	　　虚食信施闻有为法多诸过患</p>
<p>
	　　犹着世间不生惊怖如是痴人</p>
<p>
	　　智者呵责虽服法衣而无智慧</p>
<p>
	　　牟尼诸说真实之言无智若闻</p>
<p>
	　　不能信受如是愚人勿与同止</p>
<p>
	　　若有得闻此殊胜法不生欢喜</p>
<p>
	　　爱乐之心如是等人我所呵责</p>
<p>
	　　虽得人身则为空过若有得闻</p>
<p>
	　　此甚深法能生欢喜爱乐之心</p>
<p>
	　　是人已曾值遇诸佛决定当得</p>
<p>
	　　无上菩提若人愚痴恶见所害</p>
<p>
	　　断于慧命远离菩提是故应当</p>
<p>
	　　舍恶知识亲近恭敬明慧之人</p>
<p>
	　　一切世间无量过患众生常没</p>
<p>
	　　三恶趣中皆从痴恶因缘所起</p>
<p>
	　　随惑<a>流转</a>不得<a>自在</a>弃舍<a>正法</a></p>
<p>
	　　行于非法是故当离愚小之人</p>
<p>
	　　犹如御者自折其轴既作恶业</p>
<p>
	　　<a>生地</a>狱中口出恶言恒自伤害</p>
<p>
	　　如持利斧自伐其身不知诸法</p>
<p>
	　　因缘所造随业受报无能救者</p>
<p>
	　　亲近世仙以为善友而便自谓</p>
<p>
	　　修习于空已证无为生断灭见</p>
<p>
	　　如身器破心亦随灭多所乐说</p>
<p>
	　　绮饰言辞于此味着终无义利</p>
<p>
	　　虽为毒蛇之所螫害终不令人</p>
<p>
	　　堕于恶趣愚者说法坏人善根</p>
<p>
	　　令无量众堕于<a>地狱</a>汝等大众</p>
<p>
	　　应当观察如是童子今在我前</p>
<p>
	　　往昔已曾供养无量恒河沙数</p>
<p>
	　　诸佛世尊坚固修行求无上智</p>
<p>
	　　心不依止一切诸有知眼生边</p>
<p>
	　　毕竟清净离诸戏论无所染着</p>
<p>
	　　为欲利益无量众生演说无上</p>
<p>
	　　现光经典愚人不能修学是法</p>
<p>
	　　于修<a>行者</a>见其过失是故应舍</p>
<p>
	　　愚痴之人不应亲近修学是法</p>
<p>
	　　愚痴之人乐于诤论不能勤修</p>
<p>
	　　无诤论行彼诸人等无如理心</p>
<p>
	　　是故不应恭敬称赞愚痴之人</p>
<p>
	　　<a>懈怠</a>懒惰常行不善身语意业</p>
<p>
	　　无有净戒智慧多闻常思欲境</p>
<p>
	　　乐于愦闹汝等应观如是愚人</p>
<p>
	　　种族及身皆悉鄙恶嗔恚佷戾</p>
<p>
	　　形貌丑陋设生善处身常下劣</p>
<p>
	　　执着我相迷于真理无有智慧</p>
<p>
	　　分别语言闻性空法不生爱乐</p>
<p>
	　　如来世尊久已远离一切世间</p>
<p>
	　　语言戏论凡夫于此深生染着</p>
<p>
	　　尽其<a>寿命</a>不能了知虽赞持戒</p>
<p>
	　　不修梵行口说于法身行非法</p>
<p>
	　　自说是律常行非律<a>佛教</a><a>弟子</a></p>
<p>
	　　着坏色衣<a>破戒</a>之人而披此服</p>
<p>
	　　增长憍慢放逸之心所食信施</p>
<p>
	　　如吞猛火既舍居家无五欲乐</p>
<p>
	　　又于<a>佛法</a>无胜妙乐乐于杂行</p>
<p>
	　　不离二边所有意乐皆不清净</p>
<p>
	　　如是愚人处在大众犹如野干</p>
<p>
	　　入师子群虽说如是寂静之法</p>
<p>
	　　不能了知真实空义为众称赞</p>
<p>
	　　生贡高心不念大师惭愧谦下</p>
<p>
	　　受不净物如得摩尼欢喜执持</p>
<p>
	　　心无暂舍是辈下劣虽复出家</p>
<p>
	　　守护威仪执持衣钵但有形像</p>
<p>
	　　无实智慧虽复剃发不舍恶心</p>
<p>
	　　堕于倒见非<a>沙门</a>法退失寂静</p>
<p>
	　　涅槃之道亦无沙门所证之果</p>
<p>
	　　无明烦恼不灭微尘游行聚落</p>
<p>
	　　自称寂静愚人无智不知正趣</p>
<p>
	　　心所乐欲皆为不善因利养故</p>
<p>
	　　住阿兰若不为修习涅槃之因</p>
<p>
	　　惛沈憙睡但念安身常乐修行</p>
<p>
	　　如是等事虽住兰若经历多年</p>
<p>
	　　以倒见故失涅槃道终不能得</p>
<p>
	　　沙门<a>道果</a>毁破<a>正见</a>违犯禁戒</p>
<p>
	　　爱好衣服庄严其身于诸欲乐</p>
<p>
	　　常生爱染若入城邑现憍慢相</p>
<p>
	　　放纵身业不住威仪或入城邑</p>
<p>
	　　游行自说彼阿兰若山窟之中</p>
<p>
	　　汝等当知是我所住徐行低视</p>
<p>
	　　进止安庠发言诡异现<a>罗汉</a>相</p>
<p>
	　　令白衣众咸相谓言兰若<a>比丘</a></p>
<p>
	　　是真圣者或复在彼阿兰若处</p>
<p>
	　　见有人来即便指示我于是处</p>
<p>
	　　昼夜经行或施软草宴坐之所</p>
<p>
	　　或入聚落诣白衣家诈现殷勤</p>
<p>
	　　问讯安隐说于世俗王贼之事</p>
<p>
	　　或以染心于女人前种种方便</p>
<p>
	　　自赞其德我能为世作大<a>福田</a></p>
<p>
	　　我舍王位出家<a>修道</a>宫人婇女</p>
<p>
	　　皆悉生天彼人闻已益加恭敬</p>
<p>
	　　衣服饮食种种供养大德哀愍</p>
<p>
	　　数来我所贪着美味不知过患</p>
<p>
	　　为魔得便如龟堕网于兰若众</p>
<p>
	　　矜高利养轻毁诽谤精进比丘</p>
<p>
	　　心迷名利<a>转生</a>贪着为活命故</p>
<p>
	　　常行欺诳增长身语不善之业</p>
<p>
	　　若有施主净心供养由懈怠故</p>
<p>
	　　损减其福如是愚人常生恶欲</p>
<p>
	　　于此空法无顺忍心</p>
<p>
	　　若于我法中能离如是过</p>
<p>
	　　勤修不放逸得此法非难</p>
<p>
	　　于利与非利称讥苦乐等</p>
<p>
	　　世法不能动得此法非难</p>
<p>
	　　观身不净想诸蕴疮疣想</p>
<p>
	　　受食涂疮想得此法非难</p>
<p>
	　　虽受好衣服亦不生憍慢</p>
<p>
	　　为遮惭耻故得此法非难</p>
<p>
	　　不矜持色力于食无贪着</p>
<p>
	　　为存寿命故得此法非难</p>
<p>
	　　了知诸有空于欲无取舍</p>
<p>
	　　常修空寂行得此法非难</p>
<p>
	　　去一由旬山独坐修<a>禅定</a></p>
<p>
	　　观有为<a>无我</a>得此法非难</p>
<p>
	　　观眼尽生边及眼流转相</p>
<p>
	　　勤修眼净道得此法非难</p>
<p>
	　　耳鼻舌身心色声香味触</p>
<p>
	　　乃至音声名一切皆如是</p>
<p>
	　　如是未来世无量诸比丘</p>
<p>
	　　精勤懈怠者一切皆应了</p>
<p>
	　　彼遇<a>善恶</a>友修习不修习</p>
<p>
	　　生信及不信一切皆应了</p>
<p>
	　　彼遇善恶友于诸根尽道</p>
<p>
	　　修习不修习一切皆应了</p>
<p>
	　　若爱乐菩提或一二三月</p>
<p>
	　　后时还退失一切皆应了</p>
<p>
	　　若人闻此法能生爱乐心</p>
<p>
	　　设令时退失还得于净信</p>
<p>
	　　若人闻此法不能离放逸</p>
<p>
	　　便生是念言此经非佛说</p>
<p>
	　　若人闻此法为魔所摄持</p>
<p>
	　　初虽起信心后则还弃舍</p>
<p>
	　　于法无欣乐<a>虚空</a>求名利</p>
<p>
	　　游行于聚落赞说陀罗尼</p>
<p>
	　　三昧总持光彼实不能了</p>
<p>
	　　缠缚于五欲贪求诸世业</p>
<p>
	　　以分别言说诽谤修空者</p>
<p>
	　　无有念慧心尽寿为空过</p>
<p>
	　　愚人舍空法是则为破戒</p>
<p>
	　　当堕阿鼻狱终不得生天</p>
<p>
	　　若于一<a>刹那</a>造立于千塔</p>
<p>
	　　不如闻是经受持四句偈</p>
<p>
	　　以百千华鬘供养于佛塔</p>
<p>
	　　不如闻是经思惟四句偈</p>
<p>
	　　若人造宝塔其数如恒沙</p>
<p>
	　　不如刹那顷思惟于此经</p>
<p>
	　　于百亿佛刹散华以供养</p>
<p>
	　　不如刹那顷思惟于此经</p>
<p>
	　　<a>袈裟</a>百万亿奉施于诸佛</p>
<p>
	　　不如刹那顷思惟于此经</p>
<p>
	　　佛眼胜清净无所不知见</p>
<p>
	　　若爱乐此经当得如来眼</p>
<p>
	　　过去无数劫有佛名然灯</p>
<p>
	　　我为摩纳仙持华来供养</p>
<p>
	　　便记我成佛号释迦牟尼</p>
<p>
	　　当坐于道场演说此经典</p>
<p>
	　　汝时为童子闻我得受记</p>
<p>
	　　欢喜生净心合掌而发愿</p>
<p>
	　　若摩纳成佛我当助宣化</p>
<p>
	　　乃至灭度后护持于法藏</p>
<p>
	　　如彼然灯佛所说现光经</p>
<p>
	　　摩纳与童子尔时俱听受</p>
<p>
	　　我曾于往昔以优钵罗华</p>
<p>
	　　供养于彼佛汝时在此会</p>
<p>
	　　即发如是愿于我末法中</p>
<p>
	　　受持此经典广宣说流布</p>
<p>
	　　若有闻是法心不生嗔恚</p>
<p>
	　　能受持读诵是名善丈夫</p>
<p>
	　　汝当于后世持此难闻法</p>
<p>
	　　广为诸众生分别其义趣</p>
<p>
	　　我亦于过去正法欲灭时</p>
<p>
	　　持此现光经广为众生说</p>
<p>
	　　愚人不勤修于此生诽谤</p>
<p>
	　　我虽闻此言亦不生嗔恚</p>
<p>
	　　我常修忍力<a>饶益</a>诸世间</p>
<p>
	　　由忍力成就相好庄严身</p>
<p>
	　　童子汝当观佛身妙圆满</p>
<p>
	　　金色最清净皆从忍力生</p>
<p>
	　　我足指按地震动无边刹</p>
<p>
	　　众生不颠坠皆从忍力生</p>
<p>
	　　我从一毛孔出百千光明</p>
<p>
	　　清净照一切皆由胜忍力</p>
<p>
	　　罗刹甚可畏吸人精气者</p>
<p>
	　　常慈心敬我皆由胜忍力</p>
<p>
	　　我所有眷属善能调伏心</p>
<p>
	　　尊重于如来皆由胜忍力</p>
<p>
	　　百千诸音乐遍于大众中</p>
<p>
	　　称赞佛功德皆由胜忍力</p>
<p>
	　　百千诸龙王嗔毒甚可畏</p>
<p>
	　　见佛生欢喜皆由胜忍力</p>
<p>
	　　罗叉夜叉等持百千华鬘</p>
<p>
	　　悉来供养我皆由胜忍力</p>
<p>
	　　无量百千刹现在诸如来</p>
<p>
	　　称赞我功德皆由胜忍力</p>
<p>
	　　八千鸠槃荼及阿吒嚩迦</p>
<p>
	　　散华供养我皆由胜忍力</p>
<p>
	　　六十百俱胝诸夜叉王等</p>
<p>
	　　悉来供养我皆由胜忍力</p>
<p>
	　　复有千龙王摩那娑伽等</p>
<p>
	　　赤真珠奉我皆由胜忍力</p>
<p>
	　　百千兜牟卢及与尸弃毗</p>
<p>
	　　音乐供养我皆由胜忍力</p>
<p>
	　　百千鸠槃荼毗卢释迦等</p>
<p>
	　　香华供养我皆由胜忍力</p>
<p>
	　　持大地龙王示现于半身</p>
<p>
	　　合掌恭敬我皆由胜忍力</p>
<p>
	　　有百千俱胝无身罗怙等</p>
<p>
	　　净心供养我皆由胜忍力</p>
<p>
	　　童子汝当观如来光所照</p>
<p>
	　　离苦得安乐皆由胜忍力</p>
<p>
	　　百千三暮多风天遍虚空</p>
<p>
	　　雨香供养我皆由胜忍力</p>
<p>
	　　百千诸天众散天华供养</p>
<p>
	　　悉舍诸爱着亲近于如来</p>
<p>
	　　汝观佛<a>神通</a>所说施戒声</p>
<p>
	　　周闻于一切皆由胜忍力</p>
<p>
	　　演说蕴界声及<a>四谛</a>音声</p>
<p>
	　　周闻于一切皆由胜忍力</p>
<p>
	　　由我神通力闻空中演说</p>
<p>
	　　眼尽边寂静生边亦复然</p>
<p>
	　　由我神通力闻空中演说</p>
<p>
	　　眼从因缘生无来亦无去</p>
<p>
	　　由我神通力闻空中演说</p>
<p>
	　　眼观察寂静诸佛由是生</p>
<p>
	　　由我神通力闻空中演说</p>
<p>
	　　眼尽边寂静诸佛由是生</p>
<p>
	　　由我神通力闻空中演说</p>
<p>
	　　眼边际寂静诸佛由是生</p>
<p>
	　　由我神通力闻空中演说</p>
<p>
	　　眼生边寂静诸佛由是生</p>
<p>
	　　由我神通力闻空中演说</p>
<p>
	　　眼流转寂静诸佛由是生</p>
<p>
	　　由我神通力闻空中演说</p>
<p>
	　　眼无生寂静诸佛由是生</p>
<p>
	　　由我神通力闻空中演说</p>
<p>
	　　眼寂灭寂静诸佛由是生</p>
<p>
	　　耳鼻舌身心色声香味触</p>
<p>
	　　乃至音声名一切皆如是</p>
<p>
	　　贪嗔痴忿覆嫉妒及谄诳</p>
<p>
	　　贡高憍慢等广说亦复然</p>
<p>
	　　尔时月光童子。闻说如是最胜之法。欢喜合掌而白佛言。世尊。我于明日欲请如来并诸大众。唯愿哀愍而受我食。尔时世尊知彼童子意乐清净。亦知饶益无量众生。起大慈心默然受请。是时童子即从坐起。顶<a>礼佛</a>足右绕三匝。欢喜还家。与其眷属及诸天龙夜叉罗刹鸠槃荼等。皆共严饰王舍大城。于四衢道张施彩幔。其幔高广普覆一切。金绳交络珠缨垂布。师子幡带金药钩鬘。百千万种而校饰之。复有宝华其色殊特。丛厕错糅以为华鬘。薝卜迦华鬘目真邻陀华鬘。如是种种无量无数。于宝帐间周匝垂下。普遍大会一切庄严。又于其下敷诸床座。烧众宝香。毕力迦香。都摩遮香。栴檀郁金清净悦意。如是种种和合妙香。而为供养。复以香水遍洒街道。杂华覆地处处充满。尔时诸天童女。阿修罗女。摩睺罗女。其数无量心生欢喜。为欲成就菩提因故。俱来严饰最胜大城。月光童子知是城中普遍严净。食时已到前白佛言。愿为利益诸众生故。入是城。尔时如来。与其大众前入城门。当下足时。城中大地普皆震动。周遍十方百千亿刹。悉亦震动。于是时中。盲者能视。苦者得乐。聋者能听。色下劣者得妙好色。无财物者而得财物。无子得子。无衣得衣。无金宝者得诸金宝。无亲属者得诸亲属。若乏一切严身具者。普皆令得严身之具。复有诸鸟拘抧罗鸟鹦鹉孔雀。<a>舍利</a>迦罗。是诸众鸟。见如来已。生欢喜心出胜妙音。闻是音者能令意悦。如来复以神通之力。化作无量薝卜迦树。百千众生持彼净华并余妙香。散佛供养。复有百千阿修罗女摩醯首罗。持赤真珠及栴檀末。于如来上欢喜奉散。阿修罗众及余诸天。执持宝盖。皆是黄金白银之所校饰。于虚空中覆如来上。世尊复以神变之力。化作无量栴檀香树。百千金刚树。宝器衣服。如是等树无量无边。珍宝庄严华叶繁茂。一切众生福德之果而共成熟。微风吹动最胜妙香。流溢普遍无量佛土。百千众生俱持散佛。如是无量情与非情。皆是如来神通道力之所变化。若有希求以神变故。随彼意乐悉令充足。佛入城时一切大众。于虚空中闻殊妙声。其声演畅不可思议。亦复不知彼从何出。以百千颂宣说诸法</p>
<p>
	　　尔时世尊方入城空中有声如是说</p>
<p>
	　　了贪尽边常空寂证其实性得菩提</p>
<p>
	　　尔时世尊方入城空中有声如是说</p>
<p>
	　　了贪生边常空寂证其实性得菩提</p>
<p>
	　　尔时世尊方入城空中有声如是说</p>
<p>
	　　了贪边际常空寂证其实性得菩提</p>
<p>
	　　尔时世尊方入城空中有声如是说</p>
<p>
	　　了贪寂静常空寂证其实性得菩提</p>
<p>
	　　尔时世尊方入城空中有声如是说</p>
<p>
	　　了贪流转常空寂证其实性得菩提</p>
<p>
	　　尔时世尊方入城空中有声如是说</p>
<p>
	　　了贪无有常空寂证其实性得菩提</p>
<p>
	　　尔时世尊方入城空中有声如是说</p>
<p>
	　　了贪无生常空寂证其实性得菩提</p>
<p>
	　　尔时世尊方入城空中有声如是说</p>
<p>
	　　了贪寂灭常空寂证其实性得菩提</p>
<p>
	　　嗔痴忿覆并嫉诳谄曲贡高憍慢忧</p>
<p>
	　　苦集灭道及有情童男童女并妇女</p>
<p>
	　　丈夫养育兼六根六尘四大性事物</p>
<p>
	　　世间苦蕴界世生音声名等亦如是</p>
<p>
	　　法王演说微妙音一切众生悉欢喜</p>
<p>
	　　诸天世人共闻已乐欲住于如来乘</p>
<p>
	　　尔时世尊方入城空中有声如是说</p>
<p>
	　　佛于施力深爱乐由施力故证菩提</p>
<p>
	　　尔时世尊方入城空中有声如是说</p>
<p>
	　　佛于净戒深爱乐由净戒力证菩提</p>
<p>
	　　尔时世尊方入城空中有声如是说</p>
<p>
	　　佛于忍辱深爱乐由忍辱力证菩提</p>
<p>
	　　尔时世尊方入城空中有声如是说</p>
<p>
	　　佛于精进深爱乐由精进力证菩提</p>
<p>
	　　尔时世尊方入城空中有声如是说</p>
<p>
	　　佛于禅定深爱乐由禅<a>定力</a>证菩提</p>
<p>
	　　尔时世尊方入城空中有声如是说</p>
<p>
	　　佛于智慧深爱乐由智慧力证菩提</p>
<p>
	　　神通福德智住力方便色力名称力</p>
<p>
	　　业因缘友净信闻施相应力寂静力</p>
<p>
	　　调伏实际谛善力所畏欢喜利爱乐</p>
<p>
	　　慈悲喜舍忍无恼空无相等亦如是</p>
<p>
	　　十力圣主天中尊功德名闻无等量</p>
<p>
	　　当入胜城初下足广为饶益诸众生</p>
<p>
	　　昔于三有修净业增长诸天众善行</p>
<p>
	　　一切世间普宗仰闻我此说咸欢喜</p>
<p>
	　　如来入城当下足城邑大地皆震动</p>
<p>
	　　咸睹世尊清净光靡不渴仰生欣跃</p>
<p>
	　　世尊入城广饶益人天大众心欢喜</p>
<p>
	　　地及空行三有中皆叹如来善安乐</p>
<p>
	　　世尊足轮初按地净光普照未曾有</p>
<p>
	　　善马城中出妙声众鸟于空亦欢喜</p>
<p>
	　　复有清净女人众手足环钏及璎鬘</p>
<p>
	　　如是种种宝庄严不击自生微妙响</p>
<p>
	　　各各互来相庆美同声共叹胜吉祥</p>
<p>
	　　聋盲残缺得诸根皆是如来殊胜果</p>
<p>
	　　世尊入城咸庆悦<a>天人</a>散华以供养</p>
<p>
	　　普遍空中出妙声无量诸天大欢喜</p>
<p>
	　　复有失念诸众生狂乱已除相庆慰</p>
<p>
	　　女人怀妊生忧惧蒙光离苦得安乐</p>
<p>
	　　或有惭愧诸男女为说离于垢染法</p>
<p>
	　　皆生欢喜清净心顶礼最胜牟尼足</p>
<p>
	　　或求如来无上道或求菩萨声闻乘</p>
<p>
	　　犹入最胜栴檀城瞻仰尊容自欣庆</p>
<p>
	　　佛慧善了于他行随顺世间作饶益</p>
<p>
	　　殊胜法财与菩萨上妙珍宝施众生</p>
<p>
	　　世尊当入城空中如是说</p>
<p>
	　　若爱眼尽边于佛能尊重</p>
<p>
	　　世尊当入城空中如是说</p>
<p>
	　　若爱眼尽边于佛生净信</p>
<p>
	　　若爱眼尽边得佛不坏信</p>
<p>
	　　于净信相续由观眼尽边</p>
<p>
	　　若爱眼尽边得法不坏信</p>
<p>
	　　于净信相续由观眼尽边</p>
<p>
	　　若爱眼尽边得僧不坏信</p>
<p>
	　　于净信相续由观眼尽边</p>
<p>
	　　若爱眼尽边得戒无取着</p>
<p>
	　　于净戒相续由观眼尽边</p>
<p>
	　　若爱眼尽边离恶趣贪欲</p>
<p>
	　　舍离贪相续由观眼尽边</p>
<p>
	　　若爱眼尽边离恶趣嗔恚</p>
<p>
	　　舍离嗔相续由观眼尽边</p>
<p>
	　　若爱眼尽边离恶趣愚痴</p>
<p>
	　　舍离痴相续由观眼尽边</p>
<p>
	　　若爱眼尽边则住菩提智</p>
<p>
	　　菩提智相续由观眼尽边</p>
<p>
	　　乃至眼生边边际及流转</p>
<p>
	　　寂静并无有无生将寂灭</p>
<p>
	　　如是等诸门皆同眼尽说</p>
<p>
	　　若爱眼尽边彼常无疑惑</p>
<p>
	　　以无疑惑故即得佛神通</p>
<p>
	　　若爱眼生边彼常无疑惑</p>
<p>
	　　以无疑惑故即得佛神通</p>
<p>
	　　若爱眼边际彼常无疑惑</p>
<p>
	　　以无疑惑故即得佛神通</p>
<p>
	　　若爱眼流转彼常无疑惑</p>
<p>
	　　以无疑惑故即得佛神通</p>
<p>
	　　若爱眼寂静彼常无疑惑</p>
<p>
	　　以无疑惑故即得佛神通</p>
<p>
	　　若爱眼无生彼常无疑惑</p>
<p>
	　　以无疑惑故即得佛神通</p>
<p>
	　　若爱眼无有彼常无疑惑</p>
<p>
	　　以无疑惑故即得佛神通</p>
<p>
	　　若爱眼寂灭彼常无疑惑</p>
<p>
	　　以无疑惑故即得佛神通</p>
<p>
	　　耳鼻舌身心色声香味触</p>
<p>
	　　乃至音声名一切皆如是</p>
<p>
	　　知眼生无边发起无边智</p>
<p>
	　　以智无边故说此法亦然</p>
<p>
	　　知眼尽无边于眼无障碍</p>
<p>
	　　以无障碍故得佛无碍智</p>
<p>
	　　耳鼻舌身心色声香味触</p>
<p>
	　　乃至音声名一切皆如是</p>
<p>
	　　世尊入城时百千众生类</p>
<p>
	　　闻空声说法于佛德无疑</p>
<p>
	　　或虽起贪欲于佛智不坏</p>
<p>
	　　或有起贪欲退失佛功德</p>
<p>
	　　或虽起贪欲而求无上智</p>
<p>
	　　勤修不共法不乐声闻乘</p>
<p>
	　　愚人修习禅乐于禅定乐</p>
<p>
	　　便起增上慢谓得沙门果</p>
<p>
	　　愚人修习禅无眼尽边智</p>
<p>
	　　设于百千劫彼终无<a>解脱</a></p>
<p>
	　　一切受生者于中皆染着</p>
<p>
	　　若了生性空所见常清净</p>
<p>
	　　若复修四禅无眼尽边智</p>
<p>
	　　设经百千劫于禅不清净</p>
<p>
	　　若证于等引无证尽边智</p>
<p>
	　　不知证尽故常行于证漏</p>
<p>
	　　若执着于想无想尽边智</p>
<p>
	　　不知想尽故常行于想漏</p>
<p>
	　　若乐着世间无世尽边智</p>
<p>
	　　不知世尽故常行于世漏</p>
<p>
	　　若住有漏心<a>无心</a>尽边智</p>
<p>
	　　不知心尽故常行于心漏</p>
<p>
	　　若住有漏法无法尽边智</p>
<p>
	　　不知法尽故常行于法漏</p>
<p>
	　　若具头陀法无眼尽边智</p>
<p>
	　　不知眼尽故非实头陀者</p>
<p>
	　　虽着坏色衣无眼尽边智</p>
<p>
	　　不知眼尽故非实应法服</p>
<p>
	　　虽生贵族家无眼尽边智</p>
<p>
	　　不知眼尽故彼非家清净</p>
<p>
	　　虽多畜眷属无眼尽边智</p>
<p>
	　　速堕恶趣中眷属无能救</p>
<p>
	　　虽善声明论无眼尽边智</p>
<p>
	　　不知眼尽边非达声明者</p>
<p>
	　　虽善诸工巧无眼尽边智</p>
<p>
	　　不知眼尽故彼非工巧者</p>
<p>
	　　虽于多问难一字广分别</p>
<p>
	　　无眼尽边智彼非随义说</p>
<p>
	　　虽学智者说不知密非密</p>
<p>
	　　无眼尽边智于法无所得</p>
<p>
	　　虽了种种言世论及诸法</p>
<p>
	　　无眼尽边智如坠险攀藤</p>
<p>
	　　虽善于声明推步吉凶相</p>
<p>
	　　及文字音韵读诵皆穷了</p>
<p>
	　　不知眼尽边彼等终无智</p>
<p>
	　　虽明女人相邪语令迷惑</p>
<p>
	　　按摩蠲劳法秘密之幻术</p>
<p>
	　　不知眼尽边彼等终无智</p>
<p>
	　　虽演说百宗一字无遗失</p>
<p>
	　　不知眼尽边所说终无义</p>
<p>
	　　如是眼生边边际与流转</p>
<p>
	　　乃至于寂灭当知亦复然</p>
<p>
	　　耳鼻舌身心色声香味触</p>
<p>
	　　乃至音声名一切皆如是</p>
<p>
	　　虽读诵声论而悉了其义</p>
<p>
	　　不知眼尽边彼终为下劣</p>
<p>
	　　虽诵四围陀及咒皆通利</p>
<p>
	　　不知眼尽边彼终为下劣</p>
<p>
	　　如是眼生边边际与流转</p>
<p>
	　　乃至于寂静当知亦复然</p>
<p>
	　　耳鼻舌身心色声香味触</p>
<p>
	　　乃至音声名一切皆如是</p>
		

	
	

		</div></div><hr><script charset='utf-8' src='../../js/footer.js'></script></body></html>