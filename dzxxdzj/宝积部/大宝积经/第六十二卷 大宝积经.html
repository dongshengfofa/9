<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六十二卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六十二卷 大宝积经</center></div><div class='fo'><center>经文出处:来自无量光明网</center><br/><br>
			<p>
	　　<strong>第六十二卷 大宝积经</strong></p>
<p>
	　　北齐<a>三藏</a>那连提耶舍译</p>
<p>
	　　<a>菩萨</a>见实会第十六之二净饭王诣佛品第二</p>
<p>
	　　尔时<a>世尊</a>。饭食澡手洗钵器已。现其瑞相。即时毗<a>沙门</a>天王。以无量那由他百千亿众夜叉围绕。譬如壮士屈申臂顷。一念之中从天宫没。佛前而现。头面礼足住立北方。于<a>虚空</a>中。夜叉大众前后围绕。合掌恭敬佛及众僧。提头赖吒天王。以无量百千那由他乾闼婆众前后围绕。亦如壮士屈申臂顷。从天宫没。于如来前。头面礼足。住在东方。于虚空中。恭敬世尊及<a>比丘</a>众。尔时毗楼勒叉天王。以无量百千那由他鸠槃茶众之所围绕。亦如壮士屈伸臂顷。从天宫没。在于佛前。头面礼足住于南方。在虚空中合掌恭敬如来及比丘众。尔时西方毗楼博叉天王。以无量百千那由他诸龙前后围绕。亦如壮士屈伸臂顷。从天宫没。于如来前。头面礼足。住在西方。于虚空中合掌恭敬如来及比丘众。释提桓因天王亦复如是。无量那由他百千围绕。从三十三天没。住于佛前。头面礼足于虚空中。恭敬如来及比丘众。夜摩天王。兜率陀天王。化乐天王。他化<a>自在</a>天王。<a>娑婆世界</a>主大梵天王。光音天王。遍净天王。广果天王。净居天王。各以无量百千那由他天众之所围绕。于彼天没。住于佛前。头面礼足。在虚空中。恭敬如来及比丘众。亦复如是。尔时毗摩质多阿修罗王。与六十那由他眷属前后围绕。犹如壮士屈伸臂顷。于自宫没。住于佛前头面礼足。现恭敬相。却住一面。金翅鸟王亦与八万六千迦楼罗众眷属围绕。于自宫没。住于佛前头面礼足。及诸外道其有八亿。从诸方来。而说偈言</p>
<p>
	　　于净虚空中十五夜满月</p>
<p>
	　　超过诸星众光明独显耀</p>
<p>
	　　佛如净月轮灭闇除三垢</p>
<p>
	　　能超诸外道犹如空中月</p>
<p>
	　　秋日千光明能除诸暗冥</p>
<p>
	　　超出明月光开布莲花池</p>
<p>
	　　<a>佛光</a>过于日普照大千界</p>
<p>
	　　如来能开现声闻莲花林</p>
<p>
	　　天主憍尸迦住在善法堂</p>
<p>
	　　出过诸大众金刚杵光耀</p>
<p>
	　　十力功德山两足尊胜王</p>
<p>
	　　超过诸外道犹如释天王</p>
<p>
	　　须夜摩天王天众所供养</p>
<p>
	　　住在天众中光赫坐宝座</p>
<p>
	　　十力无边威超过恶道趣</p>
<p>
	　　<a>无畏</a>光明德显说八正道</p>
<p>
	　　如兜率天王在宫众围绕</p>
<p>
	　　超过诸天众宿善而光耀</p>
<p>
	　　调御<a>天人</a>师八部所供养</p>
<p>
	　　超过诸<a>世间</a>无畏显<a>说法</a></p>
<p>
	　　如化乐天王在于天宫中</p>
<p>
	　　超过诸天众功德独光显</p>
<p>
	　　佛超诸世间离浊出<a>三界</a></p>
<p>
	　　能调未调王具十力光照</p>
<p>
	　　如自在天王住居天宫中</p>
<p>
	　　超过诸天众宿善而晃耀</p>
<p>
	　　如是佛光明具足十力行</p>
<p>
	　　超过天人众本善功德故</p>
<p>
	　　如大梵天王超过诸梵众</p>
<p>
	　　光耀说甜美显于八正路</p>
<p>
	　　如来胜梵天沙门众中王</p>
<p>
	　　光明照三界转于<a>四谛</a>法</p>
<p>
	　　知见众集已天人龙听法</p>
<p>
	　　人中最胜王吐宣八正语</p>
<p>
	　　虚空可度量海可瓶量尽</p>
<p>
	　　须弥山可称佛德难可知</p>
<p>
	　　尔时净饭王。白释种言。诸人者如日欲出先现瑞相。所谓明星出时。当知日出不久。迦卢陀夷亦复如是。于佛如来一切种智先现瑞相。比丘所说如来功德。即是一切智相诸仁者。速办好乘。我当往诣至如来所。时释种臣言。善哉大王。今正是时。所须之具。今悉已办。尔时大王敕诸臣言。从迦毗罗城乃至尼俱陀林。于其中间精治道路。以好软沙遍布其地。散种种花。悬诸缯彩。作唱伎乐种种歌舞。尔时大王乘好车乘。出迦毗罗城。诣尼俱园。于彼乘后。有八万白象。以种种宝。间错庄严。于其象上。各立七宝殿堂。甚奇微妙。于其象后。各严八万宝马。于其马上。各有金幢。其马及幢。各以七宝庄严。微妙第一。是时城中。有无量人。严饰车乘。诸所服饰青马青车青盖严饰。执持青刀。衣服皆青。鞍[革*戋]鞦辔悉亦青色。各持青幢。一一车后。百青衣人之所围绕。复有释种等各各严饰种种好车。青黄白赤杂色庄严。杂色车马杂色严饰。一一车马皆有百人。杂色庄严。亦复如是。尔时世尊。遥见王来。告诸比丘。汝若欲见三十三天游戏众者。当观释种出迦毗罗城。何以故。释种游行与天无异故。尔时世尊。而说偈言</p>
<p>
	　　其迦毗罗妙城中净饭大王及眷属</p>
<p>
	　　最胜人王今方至谛听谛听我当说</p>
<p>
	　　象马车乘过百千种种庄严甚殊妙</p>
<p>
	　　从迦毗罗而引出人王宝藏及诸乘</p>
<p>
	　　青马青车青庄严将从衣服悉青色</p>
<p>
	　　靴帽刀拂咸亦青青鞭青辔青铃网</p>
<p>
	　　青衣人持青幢盖人马皆青甚殊妙</p>
<p>
	　　黄马黄车黄庄饰将从衣服悉黄色</p>
<p>
	　　靴帽刀拂皆亦黄黄鞭黄辔黄铃网</p>
<p>
	　　黄衣人持黄幢盖人马皆黄甚殊妙</p>
<p>
	　　赤马赤车赤庄饰将从衣服悉赤色</p>
<p>
	　　靴帽刀拂皆亦赤赤鞭赤辔赤铃网</p>
<p>
	　　赤衣人持赤幢盖人马皆赤甚殊妙</p>
<p>
	　　白马白车白庄严将从衣服悉白色</p>
<p>
	　　靴帽刀拂皆亦白白鞭白辔白铃网</p>
<p>
	　　白衣人持白幢盖人马皆白甚微妙</p>
<p>
	　　杂色车马杂庄严将从衣服悉杂色</p>
<p>
	　　靴帽刀拂皆亦杂杂色鞭辔杂铃网</p>
<p>
	　　杂色衣人持幢盖人马皆杂甚微妙</p>
<p>
	　　彼诸车后庄严象其数足满八十千</p>
<p>
	　　金鞍金[革*戋]金庄饰象背皆有七宝殿</p>
<p>
	　　种种庄饰妙龙马其数亦满八十千</p>
<p>
	　　七宝庄严甚奇丽众妙服饰从车后</p>
<p>
	　　以诸妙花散御路用五种香熏其地</p>
<p>
	　　悬诸瓶香并缯彩壮士戏人歌舞辈</p>
<p>
	　　种种庄严遍其路作诸音乐从王后</p>
<p>
	　　尔时净饭王。及诸侍从。至尼俱树园。下车而入。步众导从前后围绕。尔时世尊。知父王心深生怨恨。为度王故。过于人上。在虚空中。自在游行。如来行时。娑婆世界主大梵天王在如来右。释提桓因在如来左。须夜摩天王。兜率陀天王。化乐天王。他化自在天王。各各执持种种天盖。供养如来。尔时毗沙门王提头赖吒天王。在佛东面。偏袒右肩。右膝着地。合掌向佛。现恭敬相。毗楼勒叉王。毗楼博叉王。在佛西面。亦偏袒右。肩右膝着地。合掌向佛。现恭敬相。尔时四天王天。三十三天。夜摩天。兜率陀天。化乐天。他化自在诸天子等。在虚空中。雨天优钵罗花栴檀末香曼陀罗花。作天伎乐及以歌舞。复于虚空中雨诸香水。从昔以来未曾见闻。优钵罗华旃<a>檀香</a>末。供养如来。尔时世尊。示现<a>神通</a>。以通力故。令人见天差别之相。时净饭王。见诸天子供养如来。生希有心。复见严饰七宝重阁满虚空中。见已作是说言。如来本昔作童子时。不以四天下转轮圣王生于顾恋。何以故。今在三千<a>大千世界</a>中。为大法王统领天人富贵自在。今此世尊为<a>正法</a>王。我今于此为人围绕。世尊乃有天人侍卫。尔时净饭王。偏袒右肩。右膝着地。头面礼足。合掌向佛。而作是言。世尊初生之时无人扶持而行七步。观察十方而作是言。我于世间最尊最胜当得度脱老病死边。我于尔时头面礼世尊足。复于后时至于田村。阎浮树下坐于清凉。日虽西移影初不动。复有六天童子。合掌作礼在如来前。我于尔时头面作礼大牟尼足。我今第三复亦头面礼世尊足。尔时净饭王。而说偈言</p>
<p>
	　　两足世尊初生时无人扶持行七步</p>
<p>
	　　自说我于世最胜尔时我礼明智者</p>
<p>
	　　牟尼踰城至田村阎浮树影荫不移</p>
<p>
	　　六天童子修供养我时复礼世应供</p>
<p>
	　　今是第三稽首礼恭敬怜愍世间尊</p>
<p>
	　　堪受人天微妙供世无如佛何有胜</p>
<p>
	　　世尊本号悉达多字为父母所喜乐</p>
<p>
	　　始知如来名称实得愿满足获<a>甘露</a></p>
<p>
	　　尔时欲界诸天。与世尊敷师子座。以天妙衣。敷在座上及尼俱园。复以天劫波树衣。弥覆虚空。尔时世尊。从空而下。在师子座加趺而坐。时净饭王。及诸眷属头面礼足退坐一面。欲色二界诸天子等。亦头面礼足。于虚空中退坐一面。尔时世尊。而说偈言</p>
<p>
	　　净饭大王及眷属来诣世尊设供养</p>
<p>
	　　从迦毗罗妙城出趣尼俱陀可乐园</p>
<p>
	　　佛与无量众围绕阿修罗王及龙王</p>
<p>
	　　鸠槃荼王金翅王乾闼婆王并眷属</p>
<p>
	　　夜叉大王鬼神众紧那罗王悉皆集</p>
<p>
	　　欲界天王并天子一切皆生欣喜心</p>
<p>
	　　六欲诸天既如是梵辅梵身梵天众</p>
<p>
	　　遍净诸天并眷属乃至广果净居天</p>
<p>
	　　沙门大众<a>婆罗门</a>僧佉卫世尼干子</p>
<p>
	　　及余一切诸外道<a>修行</a>种种异术士</p>
<p>
	　　斯等诸方皆来集如来示现自神力</p>
<p>
	　　令净饭王及释种获得<a>信心</a>欣喜成</p>
<p>
	　　如来普为一切众以微妙语善义句</p>
<p>
	　　世尊意在净饭王现化种种胜神力</p>
<p>
	　　王本不许佛<a>出家</a>相师本昔相童子</p>
<p>
	　　在家必作转轮王无量亿众所供养</p>
<p>
	　　满足圣王七种宝亦复具有四神通</p>
<p>
	　　<a>如法</a>正治护国土王四天下刹利王</p>
<p>
	　　尔时菩萨发是言我昔无量那由劫</p>
<p>
	　　于一切时常实语大王谛听我今说</p>
<p>
	　　大王昔来于我所实自初无信敬心</p>
<p>
	　　欲以轮王令我作以四天下生恋惜</p>
<p>
	　　譬如本昔有通龟随海水潮在陆地</p>
<p>
	　　其海潮水回还去龟便坠堕深井中</p>
<p>
	　　井中旧鳖问海龟汝本何处今至此</p>
<p>
	　　广智海龟答井鳖我遇海潮坠此井</p>
<p>
	　　其海潮水还源时我行迟迟遂不及</p>
<p>
	　　以斯我今失时节堕此小井共汝住</p>
<p>
	　　井鳖复问海龟言其海多少井中水</p>
<p>
	　　岂复宽广于此耶为大为小愿速说</p>
<p>
	　　广智海龟答井鳖无智住人穿凿处</p>
<p>
	　　我于大海水中居在彼经历多年载</p>
<p>
	　　犹尚不知海处中况复了达其<a>彼岸</a></p>
<p>
	　　如是大王都不知我之神通威德力</p>
<p>
	　　欲以轮王四天下世间势贵恋惜我</p>
<p>
	　　我今现作法轮王统领三千大千界</p>
<p>
	　　如法正治离刀仗得于八部最胜供</p>
<p>
	　　我今称颂昔日言故来应现此大众</p>
<p>
	　　以神通力修其心用慈悲念召集众</p>
<p>
	　　一切诸有皆云会莫不为王得净信</p>
<p>
	　　阿修罗王授记品第三</p>
<p>
	　　尔时世尊。现其瑞相以是相故。时毗摩质多阿修罗王。作是念言。我今最初供养世尊。时毗摩质多阿修罗王。与其徒众六十那由他。婇女眷属亦六十那由他。以其海中无价宝珠及余海中所无悉采供养。尔时阿修罗王。化作六十那由他七宝车。一一宝车复化六十那由他调顺之马。一一调马复化七宝铃网庄饰马上。复化真金铃钏以饰马脚。一一马亦复化作七宝缠髻[肆-聿+((稯-禾)-凶+(鬯-匕))]尾。一一调马复以真金鞦辔。彼诸调马皆以七宝为角。彼诸调马车上七宝庄严轩盖。皆用七宝在虚空中。随车行住。一一轩盖皆悬七宝旒苏铃带。一一轩盖皆化宝网弥覆其上。彼诸车马轩盖铃网。为风所吹出微妙音夺人视听。犹如善击百伎音乐出种种声。令人喜乐夺人心意。一一宝车在虚空中。去地六十由旬。一一车后作诸音乐。一一车上皆有阿修罗女。种种严饰在其车上。是诸女等。或有立舞。或有坐舞。或有唱歌。或身动转。或散栴檀末香。或散优钵罗末。或雨沉水末。或雨多摩罗拔。或雨天诸末香。或散阿修罗香末。或雨金末。或雨曼陀罗花。摩诃曼陀罗花。曼殊沙花。摩诃曼殊沙花。波卢沙迦花。摩诃波卢沙迦花。迦迦罗婆花。摩诃迦迦罗婆花。波吒梨花。摩诃波吒梨花。质多罗波吒梨花。摩诃质多罗波吒梨花。悉皆化作用供养佛。或散金花。银花。毗琉璃花。颇梨花。赤真珠花。马瑙花。车[(王*巨)/木]花。或持七宝以散世尊。有散衣服。或以手环臂脚钾钏宝冠宝鬘庄严之具。金锁银锁真珠绳贯。或长或短。或有七宝项巾及诸璎珞金<a>银耳</a>珰。或以七宝盛发之帒以散于佛。或以顶鬘在臂铃钏动摇发声。或以七宝填鬘以金庄严。或以金填七宝庄严。有执金网。有捉金旒苏。有持摩尼旒苏。有持真珠旒苏。或持金盖银盖。或持毗琉璃盖。有持七宝盖者。或持种种宝幢。或持种种色幡。或雨香水者。皆为供养佛故。或有合掌说偈赞叹曰</p>
<p>
	　　归命丈夫调御师归命丈夫最胜士</p>
<p>
	　　归命丈夫两足尊归命丈夫无等伦</p>
<p>
	　　归命明照世间者归命最上大智海</p>
<p>
	　　归命具足功德林归命最胜微妙山</p>
<p>
	　　归命具足功德聚归命灭除诸烦恼</p>
<p>
	　　归命修诸净行师归命净行无断绝</p>
<p>
	　　归命无依不怯弱归命无懈无悼动</p>
<p>
	　　归命决定发精进归命决定满足者</p>
<p>
	　　尔时阿修罗王。亦复化作六十那由他七宝帐幕甚奇微妙杂色庄严。一一帐幕净游之下亦复化作六十那由他七宝大地。彼诸地上亦复化作六十那由他楼橹却敌。七宝合成微妙第一。一一却敌亦复化作六十那由他重阁殿堂。七宝庄严。一一堂殿复有六十那由他门户窻牖。七宝庄饰。一一门户金门银扇杂宝雕饰。其诸门阃一一皆用毗琉璃宝。一一门枢皆用车[(王*巨)/木]。复以车[(王*巨)/木]为柱。一一柱上以赤真珠以为栌栱。马瑙为地。其银门者悉用金扇。毗琉璃为阃。车[(王*巨)/木]雕镂马瑙为枢。赤珠为柱。白玉为栱。颇梨为地。毗琉璃门户。颇梨为扇。金为门阃。银为户枢。白玉为柱。马瑙为栱。赤真珠为地。颇梨门户。毗琉璃为扇。马瑙为阃。赤珠为枢。以金为柱。银为基栱。白玉为地。马瑙门户白玉庄饰。赤真珠宝以为阃扇。银为户枢。琉璃为柱。金为基栱。颇梨为地。赤真珠户马瑙庄饰。白玉阃扇。银为户枢。毗琉璃柱。颇梨基栱。黄金为地。白玉门户马瑙庄饰。金为阃扇。毗琉璃枢。白银为柱。颇梨为地。赤真珠宝以为基栱。彼诸门户。一一户中。化作六十那由他师子之座。七宝合成。以诸天人阿修罗衣。弥覆其上。或敷迦旃陵伽衣。或敷憍奢耶衣。其座两头置朱色枕。彼诸座前有七宝几。一一几上有于六亿阿修罗王种种衣服。所谓诸天树衣。刍摩罗衣。憍奢耶衣。迦尸迦衣。一一师子座上。各各皆有二修罗女众宝庄严。一一女人皆持七宝多罗树叶。以为其扇。一一座中皆有化修罗子。在于座上两女侠侍。持七宝扇。彼诸门户亦复化作六十那由他七宝幢盖。于金门户化作青幢黄柄颇梨间错。于银门户化作黄幢赤真珠柄白银间错。于毗琉璃门化作赤真珠幢。黄金为柄颇梨交错。颇梨门户化作杂色宝幢。黄金为柄白银交错。青幢黄头黄幢青头赤幢白头白幢赤头杂色幢者七宝为头。彼诸宝幕及诸殿堂于虚空中。绕佛三匝犹如三十三天。伊罗婆那龙象在空游行。俱持毗陀罗婆树梨耶多罗树。供养诸天。彼诸帐幕于虚空中。右绕三匝亦复如是。彼诸宝幕却敌之中。及以地上重阁殿堂。有诸门户师子之座庄严宝盖宝幢幡花。雨天真檀末香天优波罗末香沉水末香。复雨曼陀罗花。摩诃曼陀罗花。曼殊沙花。摩诃曼殊沙花。迦迦罗婆花。摩诃迦迦罗婆花。波吒梨花。摩诃波吒梨花。质多罗波吒梨花。摩诃质多罗波吒梨花。金花银花。毗琉璃花。颇梨花。一切众宝花。雨金雨银雨天树衣。彼诸修罗王子手中悉持如是宝珠。以珠力故。随意所须皆能降雨。尔时迦毗罗城。四门之外。各各纵广六十由旬。以阿修罗王威神之力。放光遍照六十由旬。上照六万由旬周围遍满供养之具。彼诸浮游帐幕绕佛而住。时迦毗罗城中积曼陀罗花。举高七丈。天上香水成泥。以佛神力。令其香气遍满三千大千世界。于此三千大千世界中。所有住大乘者彼诸众生闻其香气。乃至初发阿耨多罗三藐三菩提心。得不退转。况复久修。时毗摩质多阿修罗王。乘七宝车绕佛三匝。以妙天真檀末以散佛上。而说赞曰</p>
<p>
	　　我今归依婆伽婆能施天人无畏者</p>
<p>
	　　归依最胜不可动悕望无上妙菩提</p>
<p>
	　　我今归依婆伽婆心喜不堕三恶趣</p>
<p>
	　　是故我今归依佛悕求无譬妙菩提</p>
<p>
	　　我今归依婆伽婆能除<a>生死</a>大<a>苦海</a></p>
<p>
	　　能断旷野离恼净堪能引导众生师</p>
<p>
	　　我今归依婆伽婆以此归依不求生</p>
<p>
	　　老死所逼大苦恼世尊为诸天人归</p>
<p>
	　　尔时毗摩质多阿修罗王。以偈叹佛。右绕三匝。时彼诸马璎珞庄严。彼诸车庄严。彼诸阿修罗。阿修罗女庄严。彼诸幡幢宝盖铃网等。为风所吹。出深妙声。称心夺听。譬如具足百伎音乐。善巧奏击出深妙音。称意音声。甚可听采。夺人耳目。如是诸马庄严璎珞。乃至铃网。为风所吹。出微妙音。如巧奏击百种音声甚可爱乐。尔时毗摩阿修罗王。绕佛三匝。雨天真檀末香。优钵罗末。沉水末香。多摩罗末。种种阿修罗香末。从空而下。雨天曼陀罗花。摩诃曼陀罗花。曼殊沙花。摩诃曼殊沙花。波卢沙迦花。摩诃波卢沙迦花。迦迦罗婆花。摩诃迦迦罗婆花。波吒梨花。摩诃波吒梨花。质多罗波吒梨花。摩诃质多罗波吒梨花。复有种种化花。雨金花银花毗琉璃花乃至七宝众花从空而下。雨天香水阿修罗香水。从空而下。以香水故。迦毗罗城内外。纵广六十由旬。悉成香泥。以其泥香遍满三千大千世界。所有菩萨闻其香者。于阿耨多罗三藐三菩提。得不退转。尔时毗摩质多阿修罗王。绕佛三匝。以佛神力于虚空中。作天伎乐及阿修罗音声。彼诸音乐以佛神力。其音遍满三千大千世界。皆悉闻知。所有住大乘者闻其声已。悉于阿耨多罗三藐三菩提。得不退转。无量百千阿修罗女或歌或舞。或奏音乐或身动转。又散天真檀末。优钵罗末。沉水末。多摩罗拔香。曼陀罗花。摩诃曼陀罗花。曼殊沙花。摩诃曼殊沙花。波卢沙花。摩诃波卢沙花。迦迦罗婆花。摩诃迦迦罗婆花。波吒梨花。摩诃波吒梨花。质多罗树花。摩诃质多罗树花。金花银花。毗琉璃花。众宝杂花。又雨化花以散佛上。又散诸天衣服。臂脚铃钏以散佛上。腰璎珞。手臂璎珞。指环项巾。七宝之鬘。金锁银锁。真珠之贯。摩尼璎珞。半月珠璎于两肩上。七宝衣璎。种种宝璎。两耳珰[(王*巨)/木]盛发宝帒庄严顶冠种种旒苏。种种香旒苏。种种真珠旒苏。种种摩尼旒苏。或雨天种种宝盖金末香水。又阿修罗女。手把赤真珠以散佛上。又捉宝散者。又捉种种珠散者。皆为供养佛故。毗摩质多阿修罗王。与其眷属皆悉相顺而说偈言</p>
<p>
	　　我常如是心值遇佛世尊</p>
<p>
	　　归依如来故未来常供养</p>
<p>
	　　尔时波罗陀阿修罗王所设供养。亦如毗摩质多阿修罗王。等无有异。乘七宝车。右绕三匝。以偈赞佛</p>
<p>
	　　我礼得实十力士亦礼离怖无畏者</p>
<p>
	　　决定得于不共法归命导引诸世间</p>
<p>
	　　我礼断除结缚者亦礼出离生死道</p>
<p>
	　　我礼到岸住陆地将导贫乏众生师</p>
<p>
	　　我礼深智不思议与众和合不悼动</p>
<p>
	　　于诸趣中心<a>解脱</a>犹如莲花不着水</p>
<p>
	　　牟尼本修诸空法离诸栋择得无相</p>
<p>
	　　于一切处无所愿我礼如空无所依</p>
<p>
	　　尔时善臂阿修罗王。所设供养广大无量。如毗摩阿修罗王。等无有异。乘众宝辇。右绕三匝。散诸金粟以偈赞曰</p>
<p>
	　　大牟尼尊无等伦天上天下亦无比</p>
<p>
	　　佛知众生如阳焰非真实有唯想转</p>
<p>
	　　于此无作无受者亦无士夫空<a>无我</a></p>
<p>
	　　离诸所作无体性说于一切寂定法</p>
<p>
	　　于善逝法得信解观一切法悉平等</p>
<p>
	　　彼当得作导师子顺佛言教如父说</p>
<p>
	　　我今赞叹所得福唯佛智解能照知</p>
<p>
	　　我以福德悉无余回施众生皆作佛</p>
<p>
	　　尔时复有跋墀毗卢遮那阿修罗王。所设供养。亦如毗摩质多阿修罗王。等无有异。乘七宝车。绕佛三匝。散以银花。说偈叹曰</p>
<p>
	　　我今<a>礼佛</a>妙好相度生死海到彼岸</p>
<p>
	　　自身得度复度他安置彼岸无畏处</p>
<p>
	　　唯佛大慧知群生倒见<a>丛林</a>无智者</p>
<p>
	　　迷惑焰水计为实无等悲心皆已知</p>
<p>
	　　世尊妙人见众生如幻阳焰如光影</p>
<p>
	　　牟尼如法生善子三有中行不染污</p>
<p>
	　　大自在人知非实知诸法性彼此空</p>
<p>
	　　愚痴如梦受欲乐佛子知已修诸行</p>
<p>
	　　尔时罗睺罗阿修罗王。所设供养。亦如毗摩质多阿修罗所设供养。乘七宝车。绕佛三匝。以质多罗波吒梨花。以散佛上。说偈赞曰</p>
<p>
	　　大仙如来神妙身超过一切诸天人</p>
<p>
	　　既如须弥比芥子复似大海譬牛迹</p>
<p>
	　　如来颜容甚端正众相庄严第一最</p>
<p>
	　　超过一切色中上如日出现萤息照</p>
<p>
	　　世尊无量威德聚超过一切威德者</p>
<p>
	　　令诸威德不能现如日出时萤光隐</p>
<p>
	　　大圣世尊智慧海超过遍覆三有界</p>
<p>
	　　蔽诸外道令不现如日盛明月光没</p>
<p>
	　　尔时睒婆利阿修罗王。所设供养。亦如毗摩质多阿修罗王。修供养已。乘七宝车。绕佛三匝。用摩诃波吒梨花。以散于佛。说偈赞曰</p>
<p>
	　　乐奢摩他智慧者能除三毒贪嗔痴</p>
<p>
	　　引导众生出世间犹如甘雨灭尘焰</p>
<p>
	　　世尊炽然正<a>法眼</a>亦如苏投大盛火</p>
<p>
	　　能断烦恼疑网尽亦如火烧大圹野</p>
<p>
	　　颜容端正甚微妙众相庄严最第一</p>
<p>
	　　超过一切诸妙色如日出时萤光隐</p>
<p>
	　　如来秉持诸善根无量亿万那由劫</p>
<p>
	　　能除烦恼及恶业如食甘露去身毒</p>
<p>
	　　吹除一切无明冥如夜明炬照黑闇</p>
<p>
	　　如来示现正法眼犹如珠师显宝价</p>
<p>
	　　尔时乐战阿修罗王。所设供养。亦如毗摩质多阿修罗王。设供养已。乘七宝车。绕佛三匝。散众宝花。以偈赞曰</p>
<p>
	　　难调恶心佛能调如勇健士降胜敌</p>
<p>
	　　善得柔软心自在我礼心调无畏者</p>
<p>
	　　能调诸根离怨对离畏无畏得安隐</p>
<p>
	　　世尊烦恼不更发消伏毒害悉无余</p>
<p>
	　　那罗延力善修慈于爱憎中心平等</p>
<p>
	　　如来知诸众生相不为<a>六道</a>之所摄</p>
<p>
	　　离诸想心竭有爱放智慧光破诸闇</p>
<p>
	　　于诸法中心不着牟尼超过无等伦</p>
<p>
	　　尔时善目阿修罗王。所设供养。亦如毗摩质多阿修罗王。修供养已。乘七宝车。绕佛三匝。奉众宝藏。以献于佛。说偈叹曰</p>
<p>
	　　大雄久已知诸法真实相</p>
<p>
	　　所谓法名者各各和合假</p>
<p>
	　　一切诸法体种种求不得</p>
<p>
	　　所言此法者说唯是假名</p>
<p>
	　　离名名体性诸相亦如是</p>
<p>
	　　无相亦无名已离三种法</p>
<p>
	　　所言解说者实无可显说</p>
<p>
	　　说者说亦无解者亦复然</p>
<p>
	　　如是知于法无上牟尼子</p>
<p>
	　　于诸法不着修行大名称</p>
<p>
	　　尔时伏三界阿修罗王。所设供养。亦如毗摩质多阿修罗王。修供养已。乘七宝车。绕佛三匝。用真珠璎珞。以奉如来。说偈叹曰</p>
<p>
	　　我今叹佛离怨敌颜容端正戒智力</p>
<p>
	　　一切世间无如佛以无比身伏仇对</p>
<p>
	　　色力光明照三有修诸善业得端正</p>
<p>
	　　以布施力得其相八十种好悉严净</p>
<p>
	　　净持戒力无能动明人思量所不得</p>
<p>
	　　佛持戒心清净故人中师子所作成</p>
<p>
	　　如来智力更无比以无怖畏胜三界</p>
<p>
	　　如师子王众中吼超过一切诸外道</p>
<p>
	　　尔时毗卢遮那阿修罗王。所设供养。亦如毗摩质多阿修罗王。设供养已。乘七宝车。绕佛三匝。手执众宝。以散如来。复以偈颂。而赞叹曰</p>
<p>
	　　诸众皆集牟尼所净心瞻仰如来面</p>
<p>
	　　一切现前睹世尊斯则如来不共相</p>
<p>
	　　佛以一音演说法种种随心各皆解</p>
<p>
	　　世尊说应众生机斯则如来不共相</p>
<p>
	　　佛以一音演说法众生随类各得解</p>
<p>
	　　称意所欲知其义斯则如来不共相</p>
<p>
	　　佛以一音演说法或有修进或调伏</p>
<p>
	　　或有获得无学果斯则如来不共法</p>
<p>
	　　尔时目真邻陀阿修罗王。所设供养。亦如毗摩质多阿修罗王。修供养已。乘七宝车。绕佛三匝。手执赤真珠。以散佛上。说偈赞曰</p>
<p>
	　　欣喜净心敬信佛离于傲慢无邪见</p>
<p>
	　　顺佛阿含不放逸是为修行无比子</p>
<p>
	　　诸法自性不可得如梦行欲悉皆虚</p>
<p>
	　　但随想起非实有世尊知法亦如是</p>
<p>
	　　如秋时云水中月迷惑无智愚众生</p>
<p>
	　　不能惑着明智人深乐<a>佛法</a>精进者</p>
<p>
	　　妙人最妙不错悟于佛法中不放逸</p>
<p>
	　　分别诸法悉如梦得见如实妙三昧</p>
<p>
	　　尔时毗摩质多阿修罗王等。有六十那由他阿修罗。设供养已。皆各合掌作礼而住。欣欣踊跃情意充满喜乐称心。菩提之心流注不绝</p>
<p>
	　　尔时世尊知彼诸阿修罗信心供养已。如诸佛法示现微笑相。从其面门。放无量色光。青黄赤白红紫颇梨。亦如金银及以杂色。从口出已。绕佛三匝还从顶入。尔时慧命马胜比丘。从坐而起。偏袒右肩。右膝着地。合掌向佛。为佛作礼。以偈问曰</p>
<p>
	　　雄猛牟尼现瑞相愍世间者非无因</p>
<p>
	　　人中最胜愿为说大仙所现之因缘</p>
<p>
	　　怜愍世间现瑞应见诸修罗胜供养</p>
<p>
	　　欲授修罗决定记令我等辈得欣欣</p>
<p>
	　　朝有胜心无有疑此众中有发心者</p>
<p>
	　　世尊知其信根已人中师子现此瑞</p>
<p>
	　　朝日谁发清净心谁于人中生胜信</p>
<p>
	　　世尊知其信根已现此最妙之瑞相</p>
<p>
	　　今此大众皆有疑皆见如来现微笑</p>
<p>
	　　谁复朝日降魔怨现此瑞相为此人</p>
<p>
	　　善哉降怨大仙尊愿断大众心犹豫</p>
<p>
	　　愿尊速说勿踟蹰断此大众之疑网</p>
<p>
	　　尔时世尊。以偈答马胜比丘曰</p>
<p>
	　　善哉比丘所问义我所现瑞利世间</p>
<p>
	　　我说果报无有余汝今一心善谛听</p>
<p>
	　　诸阿修罗供养佛为求无上胜菩提</p>
<p>
	　　修罗心意无所依如手在空不障碍</p>
<p>
	　　此等供养世尊已阿修罗众心清净</p>
<p>
	　　大智皆舍修罗道于人天中久受乐</p>
<p>
	　　此等于其未来世值遇恒沙人师子</p>
<p>
	　　于善名劫得成佛如来皆号为善名</p>
<p>
	　　数满六十那由他名振十方照世间</p>
<p>
	　　演说无依无著法广能度胜天人众</p>
<p>
	　　彼诸佛土甚严净佛知世间离五浊</p>
<p>
	　　净佛国土三千界满足六十那由他</p>
<p>
	　　彼国无诸三恶趣以欣喜心土田净</p>
<p>
	　　彼佛雄猛除诸难演说无上大乘法</p>
<p>
	　　彼等诸佛得<a>寿命</a>住世六十那由劫</p>
<p>
	　　演说无所依止法一一导师皆亦然</p>
<p>
	　　彼诸如来灭度后世间智者尽皆灭</p>
<p>
	　　满足六十那由劫彼佛正法住在世</p>
<p>
	　　是诸如来各各度如恒河沙众生聚</p>
<p>
	　　彼诸如来等无量土寿法住亦如是</p>
<p>
	　　彼诸善逝能成熟六十那由众生数</p>
<p>
	　　皆令安住大乘中各各绍继三宝种</p>
<p>
	　　今此授记为修罗利世间者大仙说</p>
<p>
	　　天人闻斯授记已身心踊跃得净信</p>
		

	
	

		</div></div><hr><script charset='utf-8' src='../../js/footer.js'></script></body></html>