<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十卷 大宝积经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三十卷 大宝积经</strong></p>
<p>
	　　大唐<a>三藏</a>菩提流志奉诏译</p>
<p>
	　　出现光明会第一十一之一</p>
<p>
	　　如是我闻。一时佛在王舍城耆阇崛山。与大<a>比丘</a>众五百人俱。一切皆悉得大<a>自在</a>。复有八十那由他<a>菩萨</a>摩诃萨。皆是一生补处。<a>弥勒</a>菩萨而为上首。复有四十那由他诸大菩萨。文殊师利法王子等而为上首。尔时会中有一童子。名为月光。即从座起偏袒右肩。右膝着地顶<a>礼佛</a>足。合掌恭敬而白佛言。<a>世尊</a>。如来往昔修何等业。能得如是决定光明。摄取光明。发起光明。显现光明。种种色光明。无杂色光明。狭小光明。广大光明。清净光明。遍清净光明。无垢光明。极无垢光明。离垢光明。渐增长光明。鲜净光明。极鲜净光明。无边光明。极无边光明。无量光明。极无量光明。无数量光明。极无数量光明。速疾光明。极速疾光明。无住光明。无处光明。炽盛光明。照曜光明。爱乐光明。到<a>彼岸</a>光明。无能障光明。不动光明。正直光明。住无边处光明。色相光明。种种色相光明。无量色相光明。青黄赤白色相光明。红色相光明。颇梨色相光明。<a>虚空</a>色相光明。如是等种种光明。一一皆与五色光明和合显现。乃至青黄赤白等事。一一亦与无量无边种种色光和合显现。尔时世尊。即为月光而说偈言</p>
<p>
	　　我以不思议善业因缘故</p>
<p>
	　　远离诸迷惑成就种种光</p>
<p>
	　　复以种种行安住于佛道</p>
<p>
	　　以空无作慧而现和合光</p>
<p>
	　　譬如外法中种种相差别</p>
<p>
	　　于中空<a>无我</a>无作<a>无心</a>意</p>
<p>
	　　又如内身中空无我无作</p>
<p>
	　　于中能示现种种诸音声</p>
<p>
	　　由如是无作现无边色光</p>
<p>
	　　随其所意乐皆令得满足</p>
<p>
	　　或于一光中出生二种色</p>
<p>
	　　各有上中下差别而显现</p>
<p>
	　　或于一光中出生三种色</p>
<p>
	　　各有上中下差别而显现</p>
<p>
	　　或于一光中出生四种色</p>
<p>
	　　各有上中下差别而显现</p>
<p>
	　　或于一光中出生五种色</p>
<p>
	　　各有上中下从于净业生</p>
<p>
	　　或于一光中出生六种色</p>
<p>
	　　各有上中下从于方便生</p>
<p>
	　　或于一光中出生七种色</p>
<p>
	　　各有上中下从于善业生</p>
<p>
	　　或于一光中出生八种色</p>
<p>
	　　各有上中下从于胜善生</p>
<p>
	　　或于一光中出生九种色</p>
<p>
	　　各有上中下从于资粮生</p>
<p>
	　　或于一光中出生十种色</p>
<p>
	　　各有上中下从于布施生</p>
<p>
	　　或于一事中出生二十色</p>
<p>
	　　各有上中下从于持戒生</p>
<p>
	　　或于一事中出生三十色</p>
<p>
	　　各有上中下从于忍辱生</p>
<p>
	　　或于一事中出生四十色</p>
<p>
	　　各有上中下从于精进生</p>
<p>
	　　或于一事中出生五十色</p>
<p>
	　　各有上中下从于<a>禅定</a>生</p>
<p>
	　　或于一事中出生六十色</p>
<p>
	　　各有上中下从于智慧生</p>
<p>
	　　或于一事中出生七十色</p>
<p>
	　　各有上中下从于慈心生</p>
<p>
	　　或于一事中出生八十色</p>
<p>
	　　各有上中下从于悲心生</p>
<p>
	　　或于一事中出生九十色</p>
<p>
	　　各有上中下从于喜心生</p>
<p>
	　　或于一事中出生百种色</p>
<p>
	　　各有上中下从于舍心生</p>
<p>
	　　或于一事中出生千种色</p>
<p>
	　　各有上中下从千功德生</p>
<p>
	　　或于一事中出生万种色</p>
<p>
	　　各有上中下从福资粮生</p>
<p>
	　　或于一事中现一俱胝色</p>
<p>
	　　各有上中下从于净信生</p>
<p>
	　　或于一事中现二俱胝色</p>
<p>
	　　各有上中下从于<a>随喜</a>生</p>
<p>
	　　或于一事中现三俱胝色</p>
<p>
	　　各有上中下从于轻安生</p>
<p>
	　　或于一事中现四俱胝色</p>
<p>
	　　各有上中下从尊重佛生</p>
<p>
	　　或于一事中现五俱胝色</p>
<p>
	　　各有上中下从尊重法生</p>
<p>
	　　或于一事中现六俱胝色</p>
<p>
	　　各有上中下从尊重僧生</p>
<p>
	　　或于一事中现七俱胝色</p>
<p>
	　　各有上中下从尊重戒生</p>
<p>
	　　或于一事中现八俱胝色</p>
<p>
	　　各有上中下从尊重定生</p>
<p>
	　　或于一事中现九俱胝色</p>
<p>
	　　各有上中下从普怜愍生</p>
<p>
	　　或于一事中现十俱胝色</p>
<p>
	　　各有上中下从无放逸生</p>
<p>
	　　又从一毛孔所现诸光明</p>
<p>
	　　彼光种种名今当为汝说</p>
<p>
	　　我有一光明名为云净照</p>
<p>
	　　其光由积集无量善根生</p>
<p>
	　　以于往昔时见有众生类</p>
<p>
	　　种种多病恼皆生怜愍心</p>
<p>
	　　给施诸医药令彼悉除愈</p>
<p>
	　　以此因缘故得如是光明</p>
<p>
	　　我复有光明名为眼清净</p>
<p>
	　　以灯明施佛由是故得生</p>
<p>
	　　我复有光明名为耳清净</p>
<p>
	　　以音声供养由是故得生</p>
<p>
	　　我复有光明名为鼻清净</p>
<p>
	　　以香水供养由是故得生</p>
<p>
	　　我复有光明名为舌清净</p>
<p>
	　　以上味供养由是故得生</p>
<p>
	　　我复有光明名为身清净</p>
<p>
	　　以衣服供养由是故得生</p>
<p>
	　　我复有光明名为心清净</p>
<p>
	　　于佛常信乐由是故得生</p>
<p>
	　　我复有光明名为色清净</p>
<p>
	　　彩画于佛像由是故得生</p>
<p>
	　　我复有光明名为声清净</p>
<p>
	　　于法常称赞由是故得生</p>
<p>
	　　我复有光明名为香清净</p>
<p>
	　　于僧常恭敬由是故得生</p>
<p>
	　　我复有光明名为味清净</p>
<p>
	　　随意皆施与由是故得生</p>
<p>
	　　我复有光明名为触清净</p>
<p>
	　　以涂香供养由是故得生</p>
<p>
	　　我复有光明名为法清净</p>
<p>
	　　以摄受诸法由是故得生</p>
<p>
	　　我复有光明名为地清净</p>
<p>
	　　涂扫佛僧地由是故得生</p>
<p>
	　　我复有光明名为水清净</p>
<p>
	　　以井泉供养由是故得生</p>
<p>
	　　我复有光明名为火清净</p>
<p>
	　　持火而奉施由是故得生</p>
<p>
	　　我复有光明名为风清净</p>
<p>
	　　持扇而奉施由是故得生</p>
<p>
	　　我复有光明名为蕴清净</p>
<p>
	　　以身供养佛由是故得生</p>
<p>
	　　我复有光明名为界清净</p>
<p>
	　　常修于慈心由是故得生</p>
<p>
	　　我复有光明名为谛清净</p>
<p>
	　　常离于妄语由是故得生</p>
<p>
	　　我复有光明名为刹清净</p>
<p>
	　　常行于布施由是故得生</p>
<p>
	　　我复有光明名为声清净</p>
<p>
	　　以称叹诸佛由是故得生</p>
<p>
	　　我复有光明名为念清净</p>
<p>
	　　以称叹三昧由是故得生</p>
<p>
	　　我复有光明名为辩清净</p>
<p>
	　　以称叹总持由是故得生</p>
<p>
	　　我复有光明名为日和合</p>
<p>
	　　以和合乖诤由是故得生</p>
<p>
	　　我复有光明名为显现义</p>
<p>
	　　以通达空性由是故得生</p>
<p>
	　　我复有光明名为青色相</p>
<p>
	　　以青莲供养由是故得生</p>
<p>
	　　我复有光明名为黄色相</p>
<p>
	　　以薝卜供养由是故得生</p>
<p>
	　　我复有光明名为赤色相</p>
<p>
	　　以真珠供养由是故得生</p>
<p>
	　　我复有光明名为白色相</p>
<p>
	　　以金华供养由是故得生</p>
<p>
	　　我复有光明名为胜功德</p>
<p>
	　　以众彩严饰由是故得生</p>
<p>
	　　我复有光明名为龙威力</p>
<p>
	　　以龙幡供养由是故得生</p>
<p>
	　　我复有光明名为象威力</p>
<p>
	　　以象幡供养由是故得生</p>
<p>
	　　我复有光明名为师子王</p>
<p>
	　　师子幡供养由是故得生</p>
<p>
	　　我复有光明名之为牛王</p>
<p>
	　　牛王幡供养由是故得生</p>
<p>
	　　我复有光明名为月清净</p>
<p>
	　　洒扫于佛塔由是故得生</p>
<p>
	　　我复有光明名为龙调伏</p>
<p>
	　　以缯带奉施由是故得生</p>
<p>
	　　我复有光明名夜叉调伏</p>
<p>
	　　以能谛观察由是故得生</p>
<p>
	　　我复有光明名为<a>觉悟</a>女</p>
<p>
	　　以离于女相由是故得生</p>
<p>
	　　我复有光明名为觉悟男</p>
<p>
	　　以离于男相由是故得生</p>
<p>
	　　我复有光明名金刚威力</p>
<p>
	　　以业智清净由是故得生</p>
<p>
	　　我复有光明名为显现空</p>
<p>
	　　以开示世报由是故得生</p>
<p>
	　　我复有光明名觉悟真实</p>
<p>
	　　以离于颠倒由是故得生</p>
<p>
	　　我复有光明名显示佛语</p>
<p>
	　　以赞于法界由是故得生</p>
<p>
	　　我复有光明名为离诸过</p>
<p>
	　　以赞于胜解由是故得生</p>
<p>
	　　我复有光明名庄严普照</p>
<p>
	　　以赞施灯燎由是故得生</p>
<p>
	　　我复有光明名为离恩爱</p>
<p>
	　　以赞于定慧由是故得生</p>
<p>
	　　我复有光明名为离诸习</p>
<p>
	　　以赞前际智由是故得生</p>
<p>
	　　我复有光明名为离诸着</p>
<p>
	　　以赞无生智由是故得生</p>
<p>
	　　我复有光明名为离诸趣</p>
<p>
	　　以赞漏尽智由是故得生</p>
<p>
	　　我复有光明名为舍离处</p>
<p>
	　　以赞于苦智由是故得生</p>
<p>
	　　我复有光明名为佛神变</p>
<p>
	　　以赞<a>神通</a>力由是故得生</p>
<p>
	　　我复有光明名为超戏论</p>
<p>
	　　以赞一切智由是故得生</p>
<p>
	　　我复有光明名为现众色</p>
<p>
	　　以赞于神足由是故得生</p>
<p>
	　　我复有光明名为乐善友</p>
<p>
	　　以赞于觉性由是故得生</p>
<p>
	　　我复有光明名为眼前际</p>
<p>
	　　以赞眼前际由是故得生</p>
<p>
	　　我复有光明名为眼尽际</p>
<p>
	　　以赞于无尽由是故得生</p>
<p>
	　　我复有光明名之为有际</p>
<p>
	　　以赞于无有由是故得生</p>
<p>
	　　我复有光明名为不可坏</p>
<p>
	　　以赞于灭性由是故得生</p>
<p>
	　　我复有光明名为无边际</p>
<p>
	　　以赞于无际由是故得生</p>
<p>
	　　我复有光明名之为有相</p>
<p>
	　　以赞于无为由是故得生</p>
<p>
	　　我复有光明名为无变异</p>
<p>
	　　以赞无差别由是故得生</p>
<p>
	　　我复有光明名之为不入</p>
<p>
	　　以赞于无著由是故得生</p>
<p>
	　　我复有光明名之为不出</p>
<p>
	　　以赞于无起由是故得生</p>
<p>
	　　我复有光明名之为无起</p>
<p>
	　　以赞不出现由是故得生</p>
<p>
	　　我有光名无表示而能成熟诸群生</p>
<p>
	　　我有光名法本性其光能动俱胝刹</p>
<p>
	　　我有光名调伏魔其光威德令魔怖</p>
<p>
	　　我有光名福德幢持其名者离危厄</p>
<p>
	　　我有光名有力幢持其名者离怨对</p>
<p>
	　　我有光名寂静幢持其名者离贪欲</p>
<p>
	　　我有光名禅定幢持其名者离邪行</p>
<p>
	　　我有光名名闻幢持其名者得称赞</p>
<p>
	　　我有光名悦意幢持其名者无忧恼</p>
<p>
	　　我有光名净戒幢持其名者离毁禁</p>
<p>
	　　我有光名妙香幢持其名者无臭秽</p>
<p>
	　　我有光名法甚深持其名者无疑惑</p>
<p>
	　　我有光名无所住持其名者离诸有</p>
<p>
	　　我有光名离分别持其名者无执取</p>
<p>
	　　我有光名妙高山持其名者无能动</p>
<p>
	　　我有光名秘密行持其名者无所著</p>
<p>
	　　我有光名<a>解脱</a>行持其名者无系缚</p>
<p>
	　　我有光名善调伏持其名者得柔软</p>
<p>
	　　我有光名无动摇持其名者离贪染</p>
<p>
	　　我有光名善调顺持其名者戒<a>圆满</a></p>
<p>
	　　我有光名众善行持其名者无所染</p>
<p>
	　　我有光名多利益闻其名者离诸过</p>
<p>
	　　我有光名胜知见闻其名者无迷惑</p>
<p>
	　　我有光名求利益闻其名者无嗔恚</p>
<p>
	　　我有光名心适悦闻其名者得安乐</p>
<p>
	　　我有光名无热恼持其名者了空性</p>
<p>
	　　我有光名空无性持其名者超戏论</p>
<p>
	　　我有光名无依止持其名者不动摇</p>
<p>
	　　我有光名离迷惑持其名者不犹豫</p>
<p>
	　　我有光名无住处持其名者离愚闇</p>
<p>
	　　我有光名厌肉身持其名者当不受</p>
<p>
	　　我有光名无所取持其名者离文字</p>
<p>
	　　我有光名无有痴持其名者离言说</p>
<p>
	　　我有光名无去处持其名者知未来</p>
<p>
	　　我有光名普边际持其名者知过去</p>
<p>
	　　我有光名无与等持其名者了无漏</p>
<p>
	　　我有光名证圣者持其名者知最上</p>
<p>
	　　我有光名无垢染持其名者离诸着</p>
<p>
	　　我有光名离尘坌持其名者无闇蔽</p>
<p>
	　　我有光名无爱恋持其名者离所依</p>
<p>
	　　我有光名最胜上持其名者摧他论</p>
<p>
	　　我有光名少壮年持其名者成六行</p>
<p>
	　　我有光名最胜尊持其名者智无碍</p>
<p>
	　　我有光明名速疾持其名者成胜僧</p>
<p>
	　　我有光明名有相持其名者了深法</p>
<p>
	　　我有光明名无相持其名者离于慢</p>
<p>
	　　我有光明名无生持其名者获无得</p>
<p>
	　　我有光明名<a>念佛</a>为诸如来之所赞</p>
<p>
	　　于多佛所修诸行尔乃得成如是光</p>
<p>
	　　佛身所现诸光明千俱胝刹微尘数</p>
<p>
	　　如是无量俱胝刹其数又如大海沙</p>
<p>
	　　一一微尘诸光明各有若干多眷属</p>
<p>
	　　其光遍往无佛刹化作如来清净身</p>
<p>
	　　演说甚深微妙法安住众生忍辱中</p>
<p>
	　　我有光明名为佛令诸众生住佛道</p>
<p>
	　　我有光明名为法清净照曜无瑕垢</p>
<p>
	　　我有光明名为僧诸佛如来所称叹</p>
<p>
	　　我有光明名清净其光<a>殊胜</a>甚难得</p>
<p>
	　　我有光明名为华利益众生得成熟</p>
<p>
	　　我有光明名为梵或名帝释或名天</p>
<p>
	　　名月名龙名夜叉名阿修罗迦楼罗</p>
<p>
	　　或有名王名妇女或名童女或童男</p>
<p>
	　　如是种种诸光明各以善法化同类</p>
<p>
	　　能令无量俱胝众皆得成就于菩提</p>
<p>
	　　我有光明名智慧或有名戒或名慈</p>
<p>
	　　或名悲喜或名灯或号涂香或音乐</p>
<p>
	　　如是等类诸光明各随本行为其称</p>
<p>
	　　皆摄无量群生类由是成就此光明</p>
<p>
	　　我有光明名尊重诸佛如来之所赞</p>
<p>
	　　于<a>佛教</a>法常恭敬由是成就此光明</p>
<p>
	　　佛眼所见众生数一毛孔现若干光</p>
<p>
	　　而彼一一诸光明各有眷属共围绕</p>
<p>
	　　随诸众生心所念蒙<a>佛光</a>明皆成熟</p>
<p>
	　　若有闻说此光明能生<a>欢喜</a>深爱乐</p>
<p>
	　　是人往昔诸佛所已曾得闻如是经</p>
<p>
	　　我有光明名最胜眷属八十俱胝数</p>
<p>
	　　昔曾一偈赞于佛是故成就此光明</p>
<p>
	　　我有光明名无忧眷属八十那由众</p>
<p>
	　　持一如来所<a>说法</a>是故成就此光明</p>
<p>
	　　我有光明名胜净眷属八十俱胝数</p>
<p>
	　　若能受持一三昧是故成就此光明</p>
<p>
	　　过去有佛名为最胜彼佛住世</p>
<p>
	　　<a>寿命</a>无量最初成道法会之中</p>
<p>
	　　时有八十那由他众尔时于此</p>
<p>
	　　阎浮提中有一国王名为乐声</p>
<p>
	　　其王复有五百王子颜貌端正</p>
<p>
	　　见者欢喜是时父王威德自在</p>
<p>
	　　于三宝所深生信乐其王所有</p>
<p>
	　　胜妙园苑悉皆奉施彼佛世尊</p>
<p>
	　　是园苑中经行之处复有无量</p>
<p>
	　　薝卜迦树拘律陀树甄叔迦树</p>
<p>
	　　优昙钵罗波罗波吒及尸利沙</p>
<p>
	　　无忧树等其数各有八十俱胝</p>
<p>
	　　如是诸树冬夏敷荣华果枝叶</p>
<p>
	　　光色鲜茂出微妙香薰如来身</p>
<p>
	　　有诸比丘身真金色各各皆坐</p>
<p>
	　　是林树下勇猛精进得陀罗尼</p>
<p>
	　　尔时彼佛愍其父王及诸王子</p>
<p>
	　　并余大众演说如是决定光经</p>
<p>
	　　其王闻已心生欢喜以无量偈</p>
<p>
	　　称赞如来其王复以八十俱胝</p>
<p>
	　　微妙宝盖奉献于佛一一宝盖</p>
<p>
	　　以摩尼珠于其网间周匝严饰</p>
<p>
	　　是摩尼宝一一价直八十俱胝</p>
<p>
	　　阎浮檀金是一一盖八十俱胝</p>
<p>
	　　摩尼宝珠以为璎珞是摩尼宝</p>
<p>
	　　色泽鲜净无有昼夜常放光明</p>
<p>
	　　一一光明照百由旬其光显曜</p>
<p>
	　　蔽于日月其盖复以八十俱胝</p>
<p>
	　　师子宝带八十俱胝金缕宝鬘</p>
<p>
	　　四面严饰复以种种妙色珍奇</p>
<p>
	　　间错庄严真珠宝网以如是盖</p>
<p>
	　　周覆园苑其上复有苏摩那花</p>
<p>
	　　阿提目多目真邻陀优昙钵罗</p>
<p>
	　　青莲华等如是种种无量华盖</p>
<p>
	　　一一皆悉称其宝网复以金缕</p>
<p>
	　　俱吒摩衣以为缯盖而覆其上</p>
<p>
	　　复有金足栴檀宝床其数亦有</p>
<p>
	　　八十俱胝其床复以八十俱胝</p>
<p>
	　　缯彩茵褥而严饰之是时一切</p>
<p>
	　　诸众生类乃至有顶皆来集会</p>
<p>
	　　于如来所听是经典天龙夜叉</p>
<p>
	　　乾闼婆王摩睺罗伽阿修罗等</p>
<p>
	　　闻是经已生欢喜心以百千偈</p>
<p>
	　　称赞如来一切皆发大菩提愿</p>
<p>
	　　诸天龙神及阿修罗以殷净心</p>
<p>
	　　雨曼陀华真珠等宝而为供养</p>
<p>
	　　尔时复有八十俱胝大威力天</p>
<p>
	　　闻是经已心生欢喜发菩提愿</p>
<p>
	　　于未来世得斯光明是时如来</p>
<p>
	　　知彼意乐即授其记当得作佛</p>
<p>
	　　尔时复有八十俱胝释提桓因</p>
<p>
	　　并诸梵众闻说如是现光经典</p>
<p>
	　　亦生欢喜发菩提心皆得授记</p>
<p>
	　　当来作佛尔时复有八十俱胝</p>
<p>
	　　那由他龙闻是经已发菩提心</p>
<p>
	　　皆蒙授记尔时复有八十俱胝</p>
<p>
	　　金翅鸟王闻是经已坚持<a>五戒</a></p>
<p>
	　　亦授其记尔时复有八十俱胝</p>
<p>
	　　乾闼婆王闻是经已奏千种乐</p>
<p>
	　　出微妙声供养于佛而得授记</p>
<p>
	　　复有八十那由他数夜叉鬼王</p>
<p>
	　　闻是经已于佛智慧深生净信</p>
<p>
	　　一切皆得受菩提记月光当知</p>
<p>
	　　时乐声王种种供养彼如来者</p>
<p>
	　　岂异人乎即汝身是汝因往昔</p>
<p>
	　　闻是经典是故今者还复咨问</p>
<p>
	　　若人于我般<a>涅槃</a>后法轮将欲</p>
<p>
	　　灭坏之时于是教中生净信者</p>
<p>
	　　则能广说如是经典</p>
<p>
	　　若于未来说是经则为护持于我法</p>
<p>
	　　犹如众商善导师亦名护持于宝藏</p>
<p>
	　　若于末世闻此经如弹指顷生欣乐</p>
<p>
	　　当知皆是佛威神亦由文殊所加护</p>
<p>
	　　是人则为见诸佛授其秘法令聪慧</p>
<p>
	　　若人质直心柔软常勤供养于诸佛</p>
<p>
	　　<a>修行</a>无我生慈忍是人爱乐于此经</p>
<p>
	　　若人常怀不善心贪求利养无厌足</p>
<p>
	　　于诸寂静无欣慕是人不乐于此经</p>
<p>
	　　若人供养诸如来善能了知深妙法</p>
<p>
	　　于佛正智生净信是人爱乐于此经</p>
<p>
	　　若人散乱无净心常行魁脍难调伏</p>
<p>
	　　于诸欲境为僮仆是人不乐于此经</p>
<p>
	　　若人常乐阿兰若独处空闲心寂静</p>
<p>
	　　不着利养及亲属是人爱乐于此经</p>
<p>
	　　若人随顺恶知友损坏自他诸善法</p>
<p>
	　　彼于戒定多退失是人不乐于此经</p>
<p>
	　　若人意乐极清净常以智慧观诸法</p>
<p>
	　　为善知识之所护是人爱乐于此经</p>
<p>
	　　若人系着亲友家与之花果令欢喜</p>
<p>
	　　心无正直怀谄曲是人不乐于此经</p>
<p>
	　　若人常念诸佛恩于胜善根生爱乐</p>
<p>
	　　回向菩提无谄曲是人爱乐于此经</p>
<p>
	　　若人恋着于妇女种种上服而严饰</p>
<p>
	　　常愿与彼同游戏是人不乐于此经</p>
<p>
	　　若人深心无所依于诸欲境曾无染</p>
<p>
	　　不以饮食生谀谄是人爱乐于此经</p>
<p>
	　　若人教导诸群生而言淫欲无诸过</p>
<p>
	　　则为诽谤三世佛是人不乐于此经</p>
<p>
	　　若人信乐常坚固发起精进求诸法</p>
<p>
	　　不生疲倦及轻慢是人爱乐于此经</p>
<p>
	　　若人系着诸妇女常于欲境怀思念</p>
<p>
	　　不修智慧广<a>饶益</a>是人不乐于此经</p>
<p>
	　　若人宴坐山林中修习智慧皆清净</p>
<p>
	　　不贪一切资生具是人爱乐于此经</p>
<p>
	　　若人于眼前后际而常迷惑不能了</p>
<p>
	　　彼则愚痴为魔罥是人不乐于此经</p>
<p>
	　　若人于眼前后际而常通达无迷惑</p>
<p>
	　　彼则解脱诸魔罥是人爱乐于此经</p>
<p>
	　　若人于眼有无边而常迷惑不能了</p>
<p>
	　　彼则愚痴为魔罥是人不乐于此经</p>
<p>
	　　若人于眼有无边而常通达无迷惑</p>
<p>
	　　彼则解脱诸魔罥是人爱乐于此经</p>
<p>
	　　若人于眼成坏相而常迷惑不能了</p>
<p>
	　　彼则愚痴为魔罥是人不乐于此经</p>
<p>
	　　若人于眼成坏相而常通达无迷惑</p>
<p>
	　　彼则解脱诸魔罥是人爱乐于此经</p>
<p>
	　　乃至耳鼻舌身心色声香味并触法</p>
<p>
	　　地水火风与体性事物众生及以苦</p>
<p>
	　　蕴界世生声名谛贪嗔痴慢爱覆憍</p>
<p>
	　　悭嫉谄诳并忿等当知一一皆如是</p>
<p>
	　　若人于彼眼尽边而常迷惑不能了</p>
<p>
	　　彼则堕诸凡夫行是人不乐于此经</p>
<p>
	　　若人于彼眼尽边而常通达无迷惑</p>
<p>
	　　彼则离诸凡夫行是人爱乐于此经</p>
<p>
	　　若人于彼眼灭坏而常迷惑不能了</p>
<p>
	　　彼则堕诸凡夫行是人不乐于此经</p>
<p>
	　　若人于彼眼灭坏而常通达无迷惑</p>
<p>
	　　彼则离诸凡夫行是人爱乐于此经</p>
<p>
	　　若人于彼眼寂灭而常迷惑不能了</p>
<p>
	　　彼则堕诸凡夫行是人不乐于此经</p>
<p>
	　　若人于彼眼寂灭而常通达无迷惑</p>
<p>
	　　彼则离诸凡夫行是人爱乐于此经</p>
<p>
	　　若人于眼无去来而常迷惑不能了</p>
<p>
	　　彼则堕诸凡夫行是人不乐于此经</p>
<p>
	　　若人于眼无去来而常通达不迷惑</p>
<p>
	　　彼则离诸凡夫行是人爱乐于此经</p>
<p>
	　　若人不了眼无我于眼尽性常迷惑</p>
<p>
	　　彼则堕诸凡夫行是人不乐于此经</p>
<p>
	　　若人能了眼无我于眼尽性常通达</p>
<p>
	　　彼则离于凡夫行是人爱乐于此经</p>
<p>
	　　若人不了眼无我于忍行处常迷惑</p>
<p>
	　　彼则堕诸凡夫行是人不乐于此经</p>
<p>
	　　若人能了眼无我于忍行处常通达</p>
<p>
	　　彼则离诸凡夫行是人爱乐于此经</p>
<p>
	　　若人不了眼尽性彼不成就无依戒</p>
<p>
	　　以不成就无依戒是人不乐于此经</p>
<p>
	　　若人能了眼尽性彼则成就无依戒</p>
<p>
	　　以能成就无依戒是人爱乐于此经</p>
<p>
	　　若人不了眼尽性彼不成就无漏戒</p>
<p>
	　　以不成就无漏戒是人不乐于此经</p>
<p>
	　　若人能了眼尽性彼则成就无漏戒</p>
<p>
	　　以能成就无漏戒是人爱乐于此经</p>
<p>
	　　若人不了眼尽性彼不成就无漏慧</p>
<p>
	　　以不成就无漏慧是人不乐于此经</p>
<p>
	　　若人能了眼尽性彼则成就无漏慧</p>
<p>
	　　以能成就无漏慧是人爱乐于此经</p>
<p>
	　　若人不了眼尽性于眼空性常迷惑</p>
<p>
	　　彼不能生总持智是人不乐于此经</p>
<p>
	　　若人能了眼尽性于眼空性常通达</p>
<p>
	　　彼则能生总持智是人爱乐于此经</p>
<p>
	　　若人了知眼尽性彼则成就总持智</p>
<p>
	　　乃至无上无著智是人爱乐于此经</p>
<p>
	　　若人不乐于此经于眼尽性常迷惑</p>
<p>
	　　彼则退失诸禅定证无上智实为难</p>
<p>
	　　若人爱乐于此经于眼尽性能通达</p>
<p>
	　　彼则成就诸禅定证无上智不为难</p>
<p>
	　　若人了知眼尽性于无我相能通达</p>
<p>
	　　彼则常闻如是法深生信解得无疑</p>
<p>
	　　若人思惟眼尽性昼夜精勤无懈惓</p>
<p>
	　　彼则成就总持辩常能演说于此经</p>
<p>
	　　若人思惟于此经成就出现光明智</p>
<p>
	　　彼则显发诸如来于眼空性能通达</p>
<p>
	　　假使建立百千塔供养一切诸世尊</p>
<p>
	　　若人思惟于此经所获功德复过彼</p>
<p>
	　　假使百千诸伎乐供养如来之<a>舍利</a></p>
<p>
	　　若人得闻于此经所获功德复过彼</p>
<p>
	　　佛眼所见诸众生皆同如来而供养</p>
<p>
	　　过于无量俱胝劫不如受持于此经</p>
<p>
	　　若人于此契经中受持演说四句偈</p>
<p>
	　　当于是人生恭敬犹如最胜大悲尊</p>
<p>
	　　我于往昔百千劫<a>流转</a>三有<a>生死</a>中</p>
<p>
	　　曾于无量诸佛所为是经故而供养</p>
<p>
	　　或然无量百千灯其炷各等由旬量</p>
<p>
	　　为于此经得自在是故供养大导师</p>
<p>
	　　或以薝卜婆利花苏摩那花无忧花</p>
<p>
	　　以此花鬘及幢盖种种供养如来塔</p>
<p>
	　　我于往昔生死中有来求者咸能施</p>
<p>
	　　或施花果诸林苑或施桥梁及井泉</p>
<p>
	　　或施白象及麒麟或施宝马并彩女</p>
<p>
	　　或施金床珍宝帐或施璎珞杂花鬘</p>
<p>
	　　如是一一满百千为此经故心无倦</p>
		

	
	

		</div></div><hr><script charset='utf-8' src='../../js/footer.js'></script></body></html>