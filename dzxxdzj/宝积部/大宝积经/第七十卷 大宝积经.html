<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七十卷 大宝积经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七十卷 大宝积经</center></div><div class='fo'><center>经文出处:来自无量光明网</center><br/><br>
			<p>
	　　<strong>第七十卷 大宝积经</strong></p>
<p>
	　　北齐<a>三藏</a>那连提耶舍译</p>
<p>
	　　<a>菩萨</a>见实会第十六净居天子赞偈品第二十三之一</p>
<p>
	　　尔时净居诸天子。知无量众生得住菩提。于<a>佛法</a>中无有疑虑已。称意踊悦。各以妙偈赞佛功德</p>
<p>
	　　尔时信施天子。以偈赞曰</p>
<p>
	　　所爱妻子施并舍所重身</p>
<p>
	　　乃至王位财我礼檀度者</p>
<p>
	　　尔时乐持戒天子。以偈赞曰</p>
<p>
	　　如来本持戒一切无所著</p>
<p>
	　　获果到<a>彼岸</a>我礼戒度者</p>
<p>
	　　尔时乐忍天子。以偈赞曰</p>
<p>
	　　佛昔修忍辱堪受解支节</p>
<p>
	　　初无悔恼心我礼忍度者</p>
<p>
	　　尔时乐精进天子。以偈赞曰</p>
<p>
	　　不退勇健首精进有大力</p>
<p>
	　　已得上菩提我礼进度者</p>
<p>
	　　尔时乐禅天子。以偈赞曰</p>
<p>
	　　佛本修<a>禅定</a><a>世间</a>所不知</p>
<p>
	　　三际得平等我礼禅度者</p>
<p>
	　　尔时威德天子。以偈赞曰</p>
<p>
	　　大雄于般若相续而<a>修行</a></p>
<p>
	　　获得无尽慧我礼智度者</p>
<p>
	　　尔时界慧天子。以偈赞曰</p>
<p>
	　　布施及爱语利益与同事</p>
<p>
	　　以此度众生我礼大导师</p>
<p>
	　　尔时净慧天子。以偈赞曰</p>
<p>
	　　于大慈悲喜长夜常修习</p>
<p>
	　　以是济群生归命大船师</p>
<p>
	　　尔时净心天子。以偈赞曰</p>
<p>
	　　以度无诤行调心大牟尼</p>
<p>
	　　能调未调者我礼调御师</p>
<p>
	　　尔时无垢慧天子。以偈赞曰</p>
<p>
	　　广心柔软心心调及诸根</p>
<p>
	　　知诸众生心我礼悉知者</p>
<p>
	　　尔时净意天子。以偈赞曰</p>
<p>
	　　具足<a>正念</a>者安住坚慧中</p>
<p>
	　　明达悉了知礼觉觉他者</p>
<p>
	　　尔时庄严心天子。以偈赞曰</p>
<p>
	　　佛久心清净亦净佛国土</p>
<p>
	　　及净群生慧我礼净法王</p>
<p>
	　　尔时无胜天子。以偈赞曰</p>
<p>
	　　所愿无能坏降伏魔怨力</p>
<p>
	　　满足诸大愿悦喻诸天众</p>
<p>
	　　尔时速营事天子。以偈赞曰</p>
<p>
	　　如来速知法亦疾净众生</p>
<p>
	　　已见难见法我礼速事者</p>
<p>
	　　尔时坚精进天子。以偈赞曰</p>
<p>
	　　处处悉<a>解脱</a>离痴无诸漏</p>
<p>
	　　已度彼岸住我礼坚固力</p>
<p>
	　　尔时乐威仪天子。以偈赞曰</p>
<p>
	　　离欲无诸过除闇得漏尽</p>
<p>
	　　为世胜<a>福田</a>我礼应供者</p>
<p>
	　　尔时善住天子。以偈赞曰</p>
<p>
	　　<a>世尊</a>住<a>正法</a><a>三界</a>所供养</p>
<p>
	　　一道安隐行是故我敬礼</p>
<p>
	　　尔时无动天子。以偈赞曰</p>
<p>
	　　佛如坚固山不为风所动</p>
<p>
	　　毁誉常平等是故今敬礼</p>
<p>
	　　尔时得平等天子。以偈赞曰</p>
<p>
	　　大雄色<a>殊胜</a>具三十二相</p>
<p>
	　　有大深智慧我礼端正智</p>
<p>
	　　尔时深慧天子。以偈赞曰</p>
<p>
	　　非身大身者安住真<a>如法</a></p>
<p>
	　　显说于实际世间无与等</p>
<p>
	　　尔时无等碍慧天子。以偈赞曰</p>
<p>
	　　究竟同不二勇健能伏魔</p>
<p>
	　　不疑于深义照法到彼岸</p>
<p>
	　　尔时喜意天子。以偈赞曰</p>
<p>
	　　喜意本勇健所学皆通利</p>
<p>
	　　弃舍此三界如蛇脱故皮</p>
<p>
	　　尔时定意天子。以偈赞曰</p>
<p>
	　　譬如闇室灯油尽故明灭</p>
<p>
	　　智者如是灭由闻佛法故</p>
<p>
	　　尔时住舍摩他天子。以偈赞曰</p>
<p>
	　　如来普观察为欲所结缚</p>
<p>
	　　佛能断彼罥由执智剑故</p>
<p>
	　　尔时多舍摩他天子。以偈赞曰</p>
<p>
	　　定心及定行定威仪境界</p>
<p>
	　　佛能灭烦恼我礼伏怨者</p>
<p>
	　　尔时<a>无畏</a>舍摩他天子。以偈赞曰</p>
<p>
	　　<a>学佛</a>舍摩他菩萨得名称</p>
<p>
	　　正定导引故成就定心佛</p>
<p>
	　　尔时定食天子。以偈赞曰</p>
<p>
	　　寂灭一切法大雄所演说</p>
<p>
	　　解彼大智者疾成于如来</p>
<p>
	　　尔时常观天子。以偈赞曰</p>
<p>
	　　常观诸众生悉随如来学</p>
<p>
	　　获得胜菩提满足大智慧</p>
<p>
	　　尔时持德天子。以偈赞曰</p>
<p>
	　　如来智彼岸菩萨修学故</p>
<p>
	　　成世大威德能见无量法</p>
<p>
	　　尔时造光天子。以偈赞曰</p>
<p>
	　　彼得不思光当获无垢乐</p>
<p>
	　　照世如来所得闻智境界</p>
<p>
	　　尔时无垢光天子。以偈赞曰</p>
<p>
	　　诸法无分别以善方便故</p>
<p>
	　　修习如是智故成妙丈夫</p>
<p>
	　　尔时无所住天子。以偈赞曰</p>
<p>
	　　无住无触娆诸法无所觉</p>
<p>
	　　不觉于自他佛依真实见</p>
<p>
	　　尔时宅慧天子。以偈赞曰</p>
<p>
	　　诸法无窟宅导师如是见</p>
<p>
	　　为众生说故随顺取<a>法相</a></p>
<p>
	　　尔时无依慧天子。以偈赞曰</p>
<p>
	　　诸法无所依远离于彼此</p>
<p>
	　　如来显真实如掌庵罗果</p>
<p>
	　　尔时<a>虚空</a>行天子。以偈赞曰</p>
<p>
	　　知法如虚空不生亦不灭</p>
<p>
	　　佛见法如是故能离世间</p>
<p>
	　　尔时无积聚天子。以偈赞曰</p>
<p>
	　　无求亦无慢无觉无不觉</p>
<p>
	　　依真无自性是佛见世间</p>
<p>
	　　尔时修慧天子。以偈赞曰</p>
<p>
	　　犹如巧幻师幻作种种事</p>
<p>
	　　非实而见实故佛无与等</p>
<p>
	　　尔时喜悟天子。以偈赞曰</p>
<p>
	　　譬如镜中像虽见非真实</p>
<p>
	　　佛如是见法不迷于世间</p>
<p>
	　　尔时除疑天子。以偈赞曰</p>
<p>
	　　佛如呼声响诸法亦复然</p>
<p>
	　　说闻俱非实是佛见世间</p>
<p>
	　　尔时无碍辩天子。以偈赞曰</p>
<p>
	　　安住正法者辩才深妙说</p>
<p>
	　　世尊久证法故能具足辩</p>
<p>
	　　尔时无障智天子。以偈赞曰</p>
<p>
	　　依真无自性一切法如是</p>
<p>
	　　如来如实知故能除闇冥</p>
<p>
	　　尔时无忧天子。以偈赞曰</p>
<p>
	　　无忧亦无恼无静无娆浊</p>
<p>
	　　诸法无垢染佛见真实性</p>
<p>
	　　尔时行具足天子。以偈赞曰</p>
<p>
	　　无来亦无去诸法无所有</p>
<p>
	　　如来真实见如是为世说</p>
<p>
	　　尔时胜慧天子。以偈赞曰</p>
<p>
	　　无染亦无净非愚亦非智</p>
<p>
	　　诸法无能所佛依如实见</p>
<p>
	　　尔时得无碍天子。以偈赞曰</p>
<p>
	　　非明亦非闇非色非非色</p>
<p>
	　　非缚非解脱佛慧如实见</p>
<p>
	　　尔时勇目天子。以偈赞曰</p>
<p>
	　　非[户@句]亦非遍非有亦非无</p>
<p>
	　　如梦受五欲佛见法如实</p>
<p>
	　　尔时不瞬天子。以偈赞曰</p>
<p>
	　　不生亦不灭亦不住中间</p>
<p>
	　　迷彼无智者唯佛见真实</p>
<p>
	　　尔时住空天子。以偈赞曰</p>
<p>
	　　非人非众生非用非世财</p>
<p>
	　　随说故有用佛能真实见</p>
<p>
	　　尔时住无相天子。以偈赞曰</p>
<p>
	　　所用一切法彼皆悉无相</p>
<p>
	　　诸法性相离导师如是见</p>
<p>
	　　尔时无愿天子。以偈赞曰</p>
<p>
	　　因法空无相以是不起愿</p>
<p>
	　　假设有愿求唯佛如实知</p>
<p>
	　　尔时三昧流注天子。以偈赞曰</p>
<p>
	　　已得解脱门无有解脱者</p>
<p>
	　　烦恼本亦无佛见真实性</p>
<p>
	　　尔时无毁天子。以偈赞曰</p>
<p>
	　　舍弃一切恶集诸功德聚</p>
<p>
	　　故佛无毁訾亦无毁呰事</p>
<p>
	　　尔时电云天子。以偈赞曰</p>
<p>
	　　犹如雷电云降雨充大地</p>
<p>
	　　佛注正法雨充足诸群生</p>
<p>
	　　尔时不唐愿天子。以偈赞曰</p>
<p>
	　　世尊辞无上能转正法轮</p>
<p>
	　　明达深法理具足一切智</p>
<p>
	　　尔时具智慧天子。以偈赞曰</p>
<p>
	　　无生亦无灭诸法自性尔</p>
<p>
	　　如来善知故亦复转教他</p>
<p>
	　　尔时师子吼天子。以偈赞曰</p>
<p>
	　　如来师子吼演说空法时</p>
<p>
	　　外道皆怖畏如兽畏师子</p>
<p>
	　　尔时业无放逸天子。以偈赞曰</p>
<p>
	　　现前无放逸佛修成菩提</p>
<p>
	　　导师于正法无逸到彼岸</p>
<p>
	　　尔时住无放逸天子。以偈赞曰</p>
<p>
	　　安住不放逸增益佛正法</p>
<p>
	　　十力及余行佛法不思议</p>
<p>
	　　尔时无放逸生天子。以偈赞曰</p>
<p>
	　　会于无放逸助道得生长</p>
<p>
	　　以此济群生佛亦自解脱</p>
<p>
	　　尔时成无放逸天子。以偈赞曰</p>
<p>
	　　无逸得成就诸有依解脱</p>
<p>
	　　声闻及菩萨皆从如是学</p>
<p>
	　　尔时不逸行天子。以偈赞曰</p>
<p>
	　　所有诸佛子常不放逸行</p>
<p>
	　　能取一切智善观世间故</p>
<p>
	　　尔时无逸护天子。以偈赞曰</p>
<p>
	　　佛修菩提时守护不放逸</p>
<p>
	　　逮得胜菩提大悲庄严故</p>
<p>
	　　尔时住不放逸天子。以偈赞曰</p>
<p>
	　　若住不放逸拣择一相法</p>
<p>
	　　佛子大勇健当得父遗财</p>
<p>
	　　尔时乐不放逸天子。以偈赞曰</p>
<p>
	　　勇健乐不逸能破烦恼山</p>
<p>
	　　是等以佛智疾灭高慢聚</p>
<p>
	　　尔时坚持不放逸天子。以偈赞曰</p>
<p>
	　　守护无放逸昔求一切智</p>
<p>
	　　阿僧祇亿劫佛心无疲倦</p>
<p>
	　　尔时舍摩他现前天子。以偈赞曰</p>
<p>
	　　法寂自性尔是诸佛境界</p>
<p>
	　　智者依彼住能趣胜菩提</p>
<p>
	　　尔时依舍摩他天子。以偈赞曰</p>
<p>
	　　诸佛依舍摩依而不取着</p>
<p>
	　　众生烦恼灭如雨淹诸尘</p>
<p>
	　　尔时住舍摩他天子。以偈赞曰</p>
<p>
	　　诸佛住舍摩不动如大山</p>
<p>
	　　天魔不能坏心寂故归命</p>
<p>
	　　尔时舍摩他调伏天子。以偈赞曰</p>
<p>
	　　舍摩所调伏佛子无讥毁</p>
<p>
	　　亿魔不能动离欲如<a>罗汉</a></p>
<p>
	　　尔时修舍摩他天子。以偈赞曰</p>
<p>
	　　大雄昔修习舍摩他定时</p>
<p>
	　　无有知佛心依何得禅定</p>
<p>
	　　尔时舍摩他上首天子。以偈赞曰</p>
<p>
	　　佛转正法轮奋得舍摩他</p>
<p>
	　　余法悉依彼以是获菩提</p>
<p>
	　　尔时留舍摩他天子。以偈赞曰</p>
<p>
	　　佛说舍摩他是为心笼网</p>
<p>
	　　众生堕迷狱<a>佛教</a>降伏心</p>
<p>
	　　尔时舍摩他境界天子。以偈赞曰</p>
<p>
	　　诸佛妙境界是为舍摩他</p>
<p>
	　　修此得无碍成就大导师</p>
<p>
	　　尔时满足舍摩他天子。以偈赞曰</p>
<p>
	　　以禅充满心复更修集慧</p>
<p>
	　　故佛得菩提复能安众生</p>
<p>
	　　尔时重舍摩他天子。以偈赞曰</p>
<p>
	　　不见有余道唯在佛法中</p>
<p>
	　　获得大智慧成就无上士</p>
<p>
	　　尔时欣毗婆舍那天子。以偈赞曰</p>
<p>
	　　佛依毗舍那能视一切法</p>
<p>
	　　菩萨随顺学成就自然智</p>
<p>
	　　尔时生毗婆舍那天子。以偈赞曰</p>
<p>
	　　到智彼岸故成就大医王</p>
<p>
	　　显示四<a>真谛</a>皆由毗舍那</p>
<p>
	　　尔时住毗婆舍那天子。以偈赞曰</p>
<p>
	　　住毗婆舍那如实知诸法</p>
<p>
	　　勇健证菩提能成大导师</p>
<p>
	　　尔时修尽毗婆舍那天子。以偈赞曰</p>
<p>
	　　大士以智慧修习胜菩提</p>
<p>
	　　不生识境界成就大导师</p>
<p>
	　　尔时乐毗婆舍那天子。以偈赞曰</p>
<p>
	　　智者依真实观察如此法</p>
<p>
	　　能获无等果成佛号导师</p>
<p>
	　　尔时勤习毗婆舍那天子。以偈赞曰</p>
<p>
	　　勤修智慧故能立诸苦行</p>
<p>
	　　彼成难降伏不为邪道坏</p>
<p>
	　　尔时毗婆舍那天子。以偈赞曰</p>
<p>
	　　所有诸佛子观察法相故</p>
<p>
	　　彼知法相已成就调御师</p>
<p>
	　　尔时修毗婆舍那天子。以偈赞曰</p>
<p>
	　　如来于长夜修习胜智慧</p>
<p>
	　　能成一切智度脱无量众</p>
<p>
	　　尔时殊胜行天子。以偈赞曰</p>
<p>
	　　佛修一切智成就大导师</p>
<p>
	　　以法济世间越渡駃流水</p>
<p>
	　　尔时住毗婆舍那天子。以偈赞曰</p>
<p>
	　　住毗婆舍那观察一切法</p>
<p>
	　　出生诸佛法地生尼拘树</p>
<p>
	　　尔时持毗婆舍那天子。以偈赞曰</p>
<p>
	　　世尊诸佛子摄受胜智慧</p>
<p>
	　　得上菩提已能度诸众生</p>
<p>
	　　尔时游戏毗婆舍那天子。以偈赞曰</p>
<p>
	　　游戏于诸法得佛无所畏</p>
<p>
	　　无怯亦无怖胜智大牟尼</p>
<p>
	　　尔时随顺毗婆舍那天子。以偈赞曰</p>
<p>
	　　大雄于诸法皆会毗舍那</p>
<p>
	　　观察无自性是即佛菩提</p>
<p>
	　　尔时毗婆舍那坚固天子。以偈赞曰</p>
<p>
	　　诸佛智坚固于法无所畏</p>
<p>
	　　观见群生苦能起大悲心</p>
<p>
	　　尔时毗婆舍那天子。以偈赞曰</p>
<p>
	　　以智趣菩提有智能善学</p>
<p>
	　　彼得胜菩提度脱诸众生</p>
<p>
	　　尔时修空天子。以偈赞曰</p>
<p>
	　　修习于空法智者悟菩提</p>
<p>
	　　能坏诸牢狱亦度结缚者</p>
<p>
	　　尔时解空天子。以偈赞曰</p>
<p>
	　　世尊解空故不见于身命</p>
<p>
	　　<a>无缘</a>无自性依是为世说</p>
<p>
	　　尔时空境界天子。以偈赞曰</p>
<p>
	　　一切佛境界诸法性自空</p>
<p>
	　　大雄于中学愍济众生故</p>
<p>
	　　尔时信空天子。以偈赞曰</p>
<p>
	　　如来离臭秽怖畏亦久度</p>
<p>
	　　不着于诸法如风无所依</p>
<p>
	　　尔时乐空天子。以偈赞曰</p>
<p>
	　　修习空法者能乐佛境界</p>
<p>
	　　彼即供养佛亦成无上供</p>
<p>
	　　尔时空建立天子。以偈赞曰</p>
<p>
	　　修习空法故导师得建立</p>
<p>
	　　通达空法已成就世间亲</p>
<p>
	　　尔时向空天子。以偈赞曰</p>
<p>
	　　佛知无一法不是<a>涅槃</a>者</p>
<p>
	　　诸法趣涅槃此是佛菩提</p>
<p>
	　　尔时空成就天子。以偈赞曰</p>
<p>
	　　已得空寂定佛子得成就</p>
<p>
	　　彼等供养佛是修空法者</p>
<p>
	　　尔时趣空天子。以偈赞曰</p>
<p>
	　　所有归空者有智非愚痴</p>
<p>
	　　无著断烦恼离垢得菩提</p>
<p>
	　　尔时满足空天子。以偈赞曰</p>
<p>
	　　佛法得满足成就难降伏</p>
<p>
	　　所有修空者能利益世间</p>
<p>
	　　尔时住空天子。以偈赞曰</p>
<p>
	　　安住佛法中能修空智者</p>
<p>
	　　无量诸魔众不能动彼等</p>
<p>
	　　尔时乐无相天子。以偈赞曰</p>
<p>
	　　喜乐于无相不著有相中</p>
<p>
	　　拣择诸法已佛能超世间</p>
<p>
	　　尔时无相行天子。以偈赞曰</p>
<p>
	　　习行无相时清净寂灭行</p>
<p>
	　　离相众生等魔不知彼趣</p>
<p>
	　　尔时无相境界天子。以偈赞曰</p>
<p>
	　　无相佛境界如来于中修</p>
<p>
	　　无相难证解我礼定<a>行者</a></p>
<p>
	　　尔时渴乐无相天子。以偈赞曰</p>
<p>
	　　此等一切众渴乐无相法</p>
<p>
	　　悕求父资财供养<a>天人</a>师</p>
<p>
	　　尔时修无相行天子。以偈赞曰</p>
<p>
	　　如来于无相昼夜常修行</p>
<p>
	　　天人及鬼神不知佛所趣</p>
<p>
	　　尔时无相解脱天子。以偈赞曰</p>
<p>
	　　大雄住无相思量一切法</p>
<p>
	　　导师所修学是故我敬礼</p>
<p>
	　　尔时无相游戏天子。以偈赞曰</p>
<p>
	　　大慈现游戏常依无相法</p>
<p>
	　　成熟众生故住于佛智中</p>
<p>
	　　尔时无相成就天子。以偈赞曰</p>
<p>
	　　善修离相者能得佛菩提</p>
<p>
	　　亦能供养佛如子恭敬父</p>
<p>
	　　尔时久乐无相天子。以偈赞曰</p>
<p>
	　　彼爱佛正法即是众生塔</p>
<p>
	　　所有弃相者得住于师处</p>
<p>
	　　尔时无相道天子。以偈赞曰</p>
<p>
	　　众生诸所归依道得济度</p>
<p>
	　　无著寂灭行如来最无上</p>
<p>
	　　尔时信无相天子。以偈赞曰</p>
<p>
	　　信解无相者寂灭离诸怨</p>
<p>
	　　我礼一切佛自度度他者</p>
<p>
	　　尔时趣无愿天子。以偈赞曰</p>
<p>
	　　世尊所有愿求之不可得</p>
<p>
	　　彼等离所作是佛出世间</p>
<p>
	　　尔时修无愿天子。以偈赞曰</p>
<p>
	　　于有不起愿修行寂灭心</p>
<p>
	　　断除渴爱缚是佛离世间</p>
<p>
	　　尔时无愿生天子。以偈赞曰</p>
<p>
	　　彼得大精进于有离爱染</p>
<p>
	　　是等如来子悉礼自己父</p>
<p>
	　　尔时从无愿生天子。以偈赞曰</p>
<p>
	　　彼等不起愿于有而坏有</p>
<p>
	　　所能断爱者佛子离讥毁</p>
<p>
	　　尔时无愿解脱天子。以偈赞曰</p>
<p>
	　　无愿得解脱不求离诸缚</p>
<p>
	　　放舍不起愿佛子持威德</p>
<p>
	　　尔时出无愿天子。以偈赞曰</p>
<p>
	　　出离忧旷野拔断爱染根</p>
<p>
	　　彼等礼如来得除饥渴者</p>
<p>
	　　尔时必定无愿天子。以偈赞曰</p>
<p>
	　　善知有苦者亦知世乐妄</p>
<p>
	　　佛是彼等父彼为导师子</p>
<p>
	　　尔时向无愿天子。以偈赞曰</p>
<p>
	　　于有见苦者彼人得调伏</p>
<p>
	　　我礼善调伏破有调御师</p>
<p>
	　　尔时超无愿天子。以偈赞曰</p>
<p>
	　　<a>超度</a>有旷野得住安隐处</p>
<p>
	　　普礼大导师已伏烦恼怨</p>
<p>
	　　尔时被无愿铠天子。以偈赞曰</p>
<p>
	　　战胜破怨敌最强难伏者</p>
<p>
	　　降诸魔众已勇健不求有</p>
<p>
	　　尔时无愿力天子。以偈赞曰</p>
<p>
	　　大力于解脱能断诸魔缚</p>
<p>
	　　是诸佛子等观魔如网草</p>
<p>
	　　尔时观身天子。以偈赞曰</p>
<p>
	　　诸有观此身彼能乐佛法</p>
<p>
	　　无身无作者是等随顺法</p>
<p>
	　　尔时念身天子。以偈赞曰</p>
<p>
	　　所有念此身秽恶不清净</p>
<p>
	　　已知身如实敬礼大导师</p>
<p>
	　　尔时厌患身天子。以偈赞曰</p>
<p>
	　　系念于内身观见不净相</p>
<p>
	　　彼得离身苦调伏故敬礼</p>
<p>
	　　尔时舍身天子。以偈赞曰</p>
<p>
	　　舍此脓血身如蛇脱故皮</p>
<p>
	　　敬礼于非身是大如来身</p>
<p>
	　　尔时厌恶身天子。以偈赞曰</p>
<p>
	　　厌恶脓血身不净甚臭秽</p>
<p>
	　　舍此不净身归敬天人师</p>
<p>
	　　尔时患身疲劳天子。以偈赞曰</p>
<p>
	　　所患烂坏身佛子求清净</p>
<p>
	　　彼得悉<a>礼佛</a>所修正法身</p>
<p>
	　　尔时怖身天子。以偈赞曰</p>
<p>
	　　观知此四大犹如恶毒蛇</p>
<p>
	　　彼等超度身敬礼大导师</p>
<p>
	　　尔时见身过天子。以偈赞曰</p>
<p>
	　　现前见身过是得智慧眼</p>
<p>
	　　悉照此三有智者依佛慧</p>
<p>
	　　尔时不乐身天子。以偈赞曰</p>
<p>
	　　所有不乐身不依法相住</p>
<p>
	　　无著于诸结彼等礼调御</p>
<p>
	　　尔时于有起怨想天子。以偈赞曰</p>
<p>
	　　于有如怨想修观坏诸有</p>
<p>
	　　佛子如是学智生悟菩提</p>
<p>
	　　尔时坏有天子。以偈赞曰</p>
<p>
	　　于有见过已能知灭无畏</p>
<p>
	　　佛子勤求道获得父遗财</p>
<p>
	　　尔时弃有天子。以偈赞曰</p>
<p>
	　　所修弃诸有乐住大涅槃</p>
<p>
	　　心净离众结我礼大导师</p>
<p>
	　　尔时断有天子。以偈赞曰</p>
<p>
	　　断除有根本照达三千界</p>
<p>
	　　世尊诸子等所学悉通利</p>
<p>
	　　尔时度有天子。以偈赞曰</p>
<p>
	　　已度于有海济拔孤独者</p>
<p>
	　　于此三界中彼等不在数</p>
<p>
	　　尔时破有天子。以偈赞曰</p>
<p>
	　　佛子<a>修道</a>者能破于三有</p>
<p>
	　　彼是供养佛以化众生故</p>
<p>
	　　尔时于有解脱天子。以偈赞曰</p>
<p>
	　　有流得解脱究竟住后际</p>
<p>
	　　大雄出世间敬礼断有者</p>
<p>
	　　尔时灭有天子。以偈赞曰</p>
<p>
	　　灭除有根本度有到彼岸</p>
<p>
	　　已断于后际世间无如佛</p>
<p>
	　　尔时住后际天子。以偈赞曰</p>
<p>
	　　如来后际住寂灭到彼岸</p>
<p>
	　　度有一切智觉了未寤者</p>
<p>
	　　尔时于有住后际天子。以偈赞曰</p>
<p>
	　　佛于后际住说彼三有因</p>
<p>
	　　不见有诸结后能不生有</p>
<p>
	　　尔时得灭有天子。以偈赞曰</p>
<p>
	　　知有空寂已能解三有因</p>
<p>
	　　精进不怯弱我礼平等者</p>
<p>
	　　尔时度有到彼岸天子。以偈赞曰</p>
<p>
	　　度有到彼岸拔除有根源</p>
<p>
	　　救度诸群生导师愍一切</p>
<p>
	　　尔时于受无恼天子。以偈赞曰</p>
<p>
	　　于受无贡高无思亦无虑</p>
<p>
	　　禅事悉知解观受如水泡</p>
<p>
	　　尔时解受天子。以偈赞曰</p>
<p>
	　　如来知诸受本来无自性</p>
<p>
	　　凡夫所著处如梦受欲乐</p>
<p>
	　　尔时观受天子。以偈赞曰</p>
<p>
	　　有智观诸受能取于善道</p>
<p>
	　　不生未来受如是见导师</p>
<p>
	　　尔时离受天子。以偈赞曰</p>
<p>
	　　受及所受者佛见无自性</p>
<p>
	　　能即为众说难知甚深句</p>
<p>
	　　尔时决定知受天子。以偈赞曰</p>
<p>
	　　诸受但世谛第一义中无</p>
<p>
	　　如来说真实除断世间疑</p>
<p>
	　　尔时善解受天子。以偈赞曰</p>
<p>
	　　世尊善知受犹如空中云</p>
<p>
	　　谁迷无智者独佛能实解</p>
<p>
	　　尔时通达受天子。以偈赞曰</p>
<p>
	　　如来达诸受解受到彼岸</p>
<p>
	　　知受<a>无我</a>所<a>说法</a>最为上</p>
<p>
	　　尔时度受天子。以偈赞曰</p>
<p>
	　　世尊已久度最难三受海</p>
<p>
	　　舍离恶污泥佛智号无上</p>
<p>
	　　尔时断受天子。以偈赞曰</p>
<p>
	　　导师于诸受了知出世间</p>
<p>
	　　超离污染泥不着于诸有</p>
<p>
	　　尔时思受天子。以偈赞曰</p>
<p>
	　　如来念诸受由受苦世间</p>
<p>
	　　众生烦恼缚佛知真实性</p>
<p>
	　　尔时解心天子。以偈赞曰</p>
<p>
	　　佛心伏烦恼亦降诸魔怨</p>
<p>
	　　依真无所破故佛号牟尼</p>
<p>
	　　尔时识心天子。以偈赞曰</p>
<p>
	　　佛久识心相犹如巧幻师</p>
<p>
	　　幻作种种像故佛号应供</p>
<p>
	　　尔时心行天子。以偈赞曰</p>
<p>
	　　大雄已修行能断心所缘</p>
<p>
	　　亿劫阿僧祇心性不可得</p>
<p>
	　　尔时摄心天子。以偈赞曰</p>
<p>
	　　躁动难调伏无体而住窟</p>
<p>
	　　佛断速疾心故能受胜供</p>
<p>
	　　尔时拣择心天子。以偈赞曰</p>
<p>
	　　佛已拣择心众生为心缚</p>
<p>
	　　佛能真实知如幻师教子</p>
<p>
	　　尔时修心境界天子。以偈赞曰</p>
<p>
	　　所行心境界导师决定见</p>
<p>
	　　如梦受五欲迷彼愚痴者</p>
<p>
	　　尔时心<a>自在</a>天子。以偈赞曰</p>
<p>
	　　调伏作业已心无分别事</p>
<p>
	　　如来见心相世间所不知</p>
<p>
	　　尔时心勇天子。以偈赞曰</p>
<p>
	　　所言心勇者能破魔军众</p>
<p>
	　　以心见心者观心不疲倦</p>
<p>
	　　尔时建立天子。以偈赞曰</p>
<p>
	　　如来观众生于法建立者</p>
<p>
	　　以心能知心彼则真佛子</p>
<p>
	　　尔时定心天子。以偈赞曰</p>
<p>
	　　所有伏心者彼能行寂灭</p>
<p>
	　　是等离诸缚不为魔所恼</p>
<p>
	　　尔时柔软心天子。以偈赞曰</p>
<p>
	　　勇健柔软心调伏众生辈</p>
<p>
	　　所乐佛法者不着于诸欲</p>
<p>
	　　尔时净心天子。以偈赞曰</p>
<p>
	　　善心乐清净审思而作业</p>
<p>
	　　闻佛正法已无疑于深义</p>
<p>
	　　尔时住法天子。以偈赞曰</p>
<p>
	　　所有向法心深乐不退没</p>
<p>
	　　彼是真佛子已到调伏地</p>
<p>
	　　尔时思惟法天子。以偈赞曰</p>
<p>
	　　思惟于法界境界无非一</p>
<p>
	　　一切法界净诸佛所学处</p>
<p>
	　　尔时法界建立天子。以偈赞曰</p>
<p>
	　　法界所建立是大慈悲心</p>
<p>
	　　能住一相中彼是真佛子</p>
<p>
	　　尔时法界境界天子。以偈赞曰</p>
<p>
	　　世尊说法界是为诸佛土</p>
<p>
	　　大士所行处此智不思议</p>
<p>
	　　尔时法界生天子。以偈赞曰</p>
<p>
	　　法界所出生是智难思议</p>
<p>
	　　不疑深佛法亦知诸根性</p>
<p>
	　　尔时入法界天子。以偈赞曰</p>
<p>
	　　入深法界者解法无与等</p>
<p>
	　　是力不思议亦得诸妙愿</p>
<p>
	　　尔时法界无畏天子。以偈赞曰</p>
<p>
	　　已得无畏法是住安隐处</p>
<p>
	　　所有辩才力无能与等者</p>
<p>
	　　尔时善解法界天子。以偈赞曰</p>
<p>
	　　如来解法界亦达一切智</p>
<p>
	　　示现法界相如掌庵罗果</p>
<p>
	　　尔时住法界天子。以偈赞曰</p>
<p>
	　　世尊住法界见法真实性</p>
<p>
	　　不依亦不离不取复不舍</p>
<p>
	　　尔时法界行天子。以偈赞曰</p>
<p>
	　　如来行法界寂静如虚空</p>
<p>
	　　境界大牟尼敬礼慈悲父</p>
<p>
	　　尔时归法界天子。以偈赞曰</p>
<p>
	　　随其种种门世尊说法界</p>
<p>
	　　彼彼法门中<a>无心</a>亦无色</p>
<p>
	　　尔时法界精进天子。以偈赞曰</p>
<p>
	　　世尊说精进能知于法界</p>
<p>
	　　因修精进故觉智到彼岸</p>
<p>
	　　尔时法界充满天子。以偈赞曰</p>
<p>
	　　大慈以正法充饱诸世间</p>
<p>
	　　能知法界者彼得住菩提</p>
<p>
	　　尔时彻法界天子。以偈赞曰</p>
<p>
	　　世尊彻深法故能观世间</p>
<p>
	　　法界悉知已我礼天人师</p>
<p>
	　　尔时住智处天子。以偈赞曰</p>
<p>
	　　是处人中上如来智所得</p>
<p>
	　　法界及十方导师所行处</p>
<p>
	　　尔时住处天子。以偈赞曰</p>
<p>
	　　法界是住处众智所行道</p>
<p>
	　　诸有一切法悉作一相解</p>
<p>
	　　尔时知处天子。以偈赞曰</p>
<p>
	　　世尊知法界已作一相修</p>
<p>
	　　众生诸欲性佛亦悉了知</p>
<p>
	　　尔时出处天子。以偈赞曰</p>
<p>
	　　能取一切智是谓诸佛子</p>
<p>
	　　于此法界处惟智所能知</p>
<p>
	　　尔时学处天子。以偈赞曰</p>
<p>
	　　所习法界者安住菩提中</p>
<p>
	　　得达自然处疾成于如来</p>
<p>
	　　尔时非处学天子。以偈赞曰</p>
<p>
	　　所见非处者能乐如来教</p>
<p>
	　　千亿众魔军不能迷惑彼</p>
<p>
	　　尔时知非处天子。以偈赞曰</p>
<p>
	　　所有知非处智者得欣喜</p>
<p>
	　　我等修菩提亿魔不能动</p>
<p>
	　　尔时深密处天子。以偈赞曰</p>
<p>
	　　善学深智处安住正法中</p>
<p>
	　　能乘魔波旬如车驾调马</p>
<p>
	　　尔时善非处天子。以偈赞曰</p>
<p>
	　　非处善法界习学于一相</p>
<p>
	　　若魔能恼者佛说无是处</p>
<p>
	　　尔时住处天子。以偈赞曰</p>
<p>
	　　是处及非处示现愚痴者</p>
<p>
	　　如来<a>自觉</a>已复为众生说</p>
<p>
	　　尔时善取天子。以偈赞曰</p>
<p>
	　　彼因所取事及昔所作业</p>
<p>
	　　彼因修业处世尊皆悉知</p>
<p>
	　　尔时巧业天子。以偈赞曰</p>
<p>
	　　贪欲及恚痴佛亦知因业</p>
<p>
	　　为因为业者如来悉知彼</p>
<p>
	　　尔时知当来天子。以偈赞曰</p>
<p>
	　　知彼当来世众生所作业</p>
<p>
	　　彼因所作事是处佛悉知</p>
<p>
	　　尔时思现在天子。以偈赞曰</p>
<p>
	　　普及十方界众生业与因</p>
<p>
	　　处及因业事导师悉了知</p>
<p>
	　　尔时力境界天子。以偈赞曰</p>
<p>
	　　若业若与因处所及出生</p>
<p>
	　　如来无不知故称天人师</p>
<p>
	　　尔时乐力天子。以偈赞曰</p>
<p>
	　　因业及处所三世果报中</p>
<p>
	　　彼有所作事如来皆悉知</p>
<p>
	　　尔时力主天子。以偈赞曰</p>
<p>
	　　因业所作事报因及因缘</p>
<p>
	　　处所性自离是佛无有等</p>
<p>
	　　尔时力吉祥天子。以偈赞曰</p>
<p>
	　　因业所作事处因缘世谛</p>
<p>
	　　所受用果报佛知彼悉空</p>
<p>
	　　尔时力悦天子。以偈赞曰</p>
<p>
	　　因业所作事俗谛因缘处</p>
<p>
	　　佛自悉知已说彼无自性</p>
<p>
	　　尔时力游戏天子。以偈赞曰</p>
<p>
	　　因缘所作事处因缘世谛</p>
<p>
	　　不由自他生佛知从缘起</p>
		

	
	

		</div></div><hr><script charset='utf-8' src='../../js/footer.js'></script></body></html>