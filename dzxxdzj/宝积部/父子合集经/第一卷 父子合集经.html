<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 父子合集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 父子合集经</center></div><div class='fo'><center>经文出处:来自无量光明网</center><br/><br>
			<p>
	　　<strong>第一卷 父子合集经</strong></p>
<p>
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉诏译</p>
<p>
	　　净饭王始发<a>信心</a>品第一</p>
<p>
	　　如是我闻。一时佛在舍卫国。<a>说法</a>施化能事毕已。往迦毗罗国。去城不远住尼拘律陀林中。与大<a>比丘</a>众千二百五十人俱。皆阿<a>罗汉</a>。诸漏已尽无复烦恼。心善<a>解脱</a>慧善解脱。如大龙王。所作已办。弃诸重担逮得己利。尽诸有结心得<a>自在</a>。能到最上究竟<a>彼岸</a>。其名曰阿若憍陈如。摩诃迦摄。优娄频罗迦摄。伽耶迦摄。那提迦摄。<a>舍利弗</a>。大目干连。众所知识。大阿罗汉等。复有种类差别舍邪归正外道尼干子沙门<a>婆罗门</a>。无数众会皆悉来集。所谓调伏调伏众。寂静寂静众。善超彼岸善超彼岸众。善住安隐善住安隐众。出离烦恼出离烦恼众。能离<a>罪恶</a>能离罪恶众。洗除罪垢洗除罪垢众。善超三有善超三有众。远离五尘远离五尘众。离诸障碍离诸障碍众。清净意乐清净意乐众。具足诸根具足诸根众。违顺解脱违顺解脱众。善护自身善护自身众。具诸<a>正念</a>具诸正念众。具四神足具四神足众。乐说明记乐说明记众。明了缘谛明了缘谛众。善寂诸根善寂诸根众。决定信解决定信解众。乐求义利乐求义利众。观察<a>无我</a>观察无我众。离诸分别离诸分别众。断除疑惑断除疑惑众。身行轻安身行轻安众。自在爱乐自在爱乐众。心善解脱心善解脱众。慧善解脱慧善解脱众。住圣种族住圣种族众。如是众会身意泰然乐得善利。各与徒属来诣佛所。犹如广大钵罗奢树枝叶繁茂生长<a>圆满</a>。清净而住</p>
<p>
	　　尔时<a>世尊</a>。于初夜分露地而坐。寂然无声。一切大众恭敬围绕。于是如来观察时会诸比丘众。而问之曰。何人堪往化净饭王劝导发心生净信解。时尊者憍陈如即从座起。偏袒右肩右膝着地。合掌作礼。白言世尊。我当愿往。佛言。憍陈如。汝居声闻最为上首。先解谛义有大名称。一切众生尊奉如师。且止是说。不须汝往。是时会中四大迦摄及<a>舍利</a>弗目干连等。各伸礼敬而作是言。我能往化净饭圣王。佛皆不允。止之如初。时大目干连即作是念。未知如来今遣何人诣父王所。遂入定观。乃睹如来心光远瞩彼优陀夷。犹如杲日穿其楼阁。从于东牖直注西垣。时目干连从定起已。往诣尊者优陀夷所。而语之曰。世尊召子。往化父王故相报尔。优陀夷曰。果蒙教敕固当从命。目干连曰。尊者所往此极难事。宜自审悉无贻后悔。所以者何。彼为灌顶刹帝利王。威德尊严性无敢犯。孰能导达何由召对。况复<a>教化</a>发生信心。今取诸譬子当可悉。如以百夫于累岁中。担负干薪积成大聚。纵火焚之其焰猛炽。复以酥油而沃其上。颇有人能于此广大火聚中行不为所害。又如有人欲于最胜龙象口中而取其牙。当知是人必遭所损。今欲往化净饭圣王。此极为难。亦复如是。我今粗陈少分譬喻。临事筹量好自安意。于是世尊乃召尊者优陀夷至。而语之曰。于我声闻<a>弟子</a>之中。汝为释种。具足辩才善说法要。今可往化净饭父王。以善方便开发道意。时优陀夷承佛指喻。唯然受教。白言世尊。我今当往。唯愿大慈勿垂轸虑。设使父王或见致怒。遥冀慈光冥加救护。尔时世尊为优陀夷。而说偈言</p>
<p>
	　　贤哉优陀夷今当听我说</p>
<p>
	　　汝具智辩才众中为上首</p>
<p>
	　　释种净饭王见必生忻悦</p>
<p>
	　　是故汝应往速劝令发心</p>
<p>
	　　若能化父王发生清净意</p>
<p>
	　　诸天及世人咸增长善利</p>
<p>
	　　安闲不修善如沮岸将坠</p>
<p>
	　　当于现生中除我慢疑惑</p>
<p>
	　　富贵<a>刹那</a>顷增放逸染着</p>
<p>
	　　如羁旅无财所思唯有苦</p>
<p>
	　　处最胜宫殿受殊妙欲乐</p>
<p>
	　　<a>佛教</a>不了知乐坏生悲恼</p>
<p>
	　　具四种兵众七宝诸眷属</p>
<p>
	　　随意而自在乐坏生悲恼</p>
<p>
	　　有夜叉鬼神啖众生精气</p>
<p>
	　　令人染众病于身何不护</p>
<p>
	　　积聚诸珍宝如计罗娑山</p>
<p>
	　　染慧所缠缚不能自观察</p>
<p>
	　　由染慧覆心善法无所了</p>
<p>
	　　如人处梦中何能有知觉</p>
<p>
	　　凡夫失明慧决定获忧怖</p>
<p>
	　　犹如涉远道而丧其伴侣</p>
<p>
	　　是故优陀夷当以善方便</p>
<p>
	　　劝王立信幢摧我慢高举</p>
<p>
	　　余人非善巧奖助令发心</p>
<p>
	　　汝具妙辩才能示三有苦</p>
<p>
	　　我念过去劫有王出于世</p>
<p>
	　　名称遍十方号曰真实聚</p>
<p>
	　　以善法治世境极海边际</p>
<p>
	　　具胝那臾多臣民咸归奉</p>
<p>
	　　诸聚落城邑多种种花果</p>
<p>
	　　地唯生软草无瓦砾荆棘</p>
<p>
	　　流泉及林木处处皆围绕</p>
<p>
	　　百千乾闼婆互奏诸音乐</p>
<p>
	　　贤圣集其中民物咸丰乐</p>
<p>
	　　多诸比丘众依止持净戒</p>
<p>
	　　复有诸外道大仙大智者</p>
<p>
	　　其数有百千舍所修苦行</p>
<p>
	　　咸生真实见信乐佛<a>正法</a></p>
<p>
	　　怖彼三恶道愿得生天果</p>
<p>
	　　彼王有太子名曰坚固慧</p>
<p>
	　　值过去诸佛久植诸德本</p>
<p>
	　　俱胝那由他人民皆亲近</p>
<p>
	　　观五欲过患心常生厌离</p>
<p>
	　　睹王所居处如彼天宫殿</p>
<p>
	　　后妃竞围绕受欲乐无极</p>
<p>
	　　是时坚固慧即启白父王</p>
<p>
	　　我今诚实心誓求无上道</p>
<p>
	　　于采女眷属都不生忻乐</p>
<p>
	　　少年着欲者乐坏苦即至</p>
<p>
	　　如往古大仙栖止于山谷</p>
<p>
	　　五欲非究竟寂静即为乐</p>
<p>
	　　王语坚固慧勿作如是说</p>
<p>
	　　若不受欲乐何名为我子</p>
<p>
	　　有国之富贵如彼多闻天</p>
<p>
	　　诸宫殿楼阁众宝而庄严</p>
<p>
	　　百千众妓乐周匝常围绕</p>
<p>
	　　具最上色相类天女无异</p>
<p>
	　　面貌皆圆满唇丹齿齐密</p>
<p>
	　　额广复平正目比青莲叶</p>
<p>
	　　形仪悉端直肤洁犹珂雪</p>
<p>
	　　作众妙歌舞而共相娱乐</p>
<p>
	　　年少色鲜白如彼枝上华</p>
<p>
	　　汝当住于此勿弃于荣贵</p>
<p>
	　　我今诚谓汝非毁亦非誉</p>
<p>
	　　太子善了知王位极尊胜</p>
<p>
	　　我闻是说已决志求出难</p>
<p>
	　　于彼五欲境不着如梦寐</p>
<p>
	　　复白于父王自念从无始</p>
<p>
	　　为欲之所溺娱情不知愧</p>
<p>
	　　犹如彼盲夫艰辛趣险道</p>
<p>
	　　自舍平坦处凭谁为归救</p>
<p>
	　　于欲不了知何由脱苦缚</p>
<p>
	　　当离于险道此心非颠倒</p>
<p>
	　　若能远诸欲安隐除过患</p>
<p>
	　　当知着欲者如盲无所见</p>
<p>
	　　欲境如瀑流倾注难防护</p>
<p>
	　　世有明智人当生于厌怖</p>
<p>
	　　欲为众苦因损害逾蛇螫</p>
<p>
	　　刀杖与毒药炽火然相似</p>
<p>
	　　坚固慧王子含悲白父王</p>
<p>
	　　我志在山林离欲求解脱</p>
<p>
	　　是身深可厌老病苦萦缚</p>
<p>
	　　不顾王宝位愿允听<a>出家</a></p>
<p>
	　　是时王族中童子名月施</p>
<p>
	　　见太子出家亦随修梵行</p>
<p>
	　　太子出家已具勇猛精进</p>
<p>
	　　获得五神道善修四无量</p>
<p>
	　　人中释师子说法无所畏</p>
<p>
	　　教化诸众生皆令入佛道</p>
<p>
	　　彼月施童子以善巧方便</p>
<p>
	　　示五欲过患劝王发道意</p>
<p>
	　　优陀夷当知往昔坚固慧</p>
<p>
	　　于汝意云何今则我身是</p>
<p>
	　　其月施童子乐修真实行</p>
<p>
	　　同居释种中今则汝身是</p>
<p>
	　　是故优陀夷汝今应当往</p>
<p>
	　　劝父王发心增长诸善利</p>
<p>
	　　尔时尊者优陀夷。闻佛世尊说是偈已。钦承慈旨作礼而退。于晨朝时执持应器。往迦毗罗城诣王宫门。见有百千释种皇族共集一处。时彼众中有一释种。名曰月面。与优陀夷旧为知识。遥见尊者往相慰问。何缘至此。优陀夷曰。今从世尊所住之处尼拘律陀林中。匍匐而来。奉佛慈旨遣令教化净饭父王开发净信。彼闻说已。而作是言。昔者太子若不舍家。决定当作转轮圣王。十善治化王四天下。当有七宝自然出现。所谓轮宝象宝马宝珠宝女宝兵宝主藏神宝。复有千子之所围绕。一切人民恭敬尊重。今既出家志乐空寂。则失如是广大富贵。今所集会正议此耳。所言未竟。时净饭王即召释种群列于庭。而语之曰。卿等当知。悉达太子弃舍国位上妙快乐。乐居林野。一何错谬。而今而后汝等不应往诣彼所供养恭敬。若有违者。必当捶罚。时有释种名曰善悟。聪慧明达多诸善巧。出至宫门见优陀夷。方便附近渐至屏处。始敢伸问。世尊导师。起居轻利安隐快乐。四大调和少病少恼。化度众生无疲劳耶。复有释种名曰无忧。复有释种名曰离忧。诣尊者所问讯世尊。一如前说。我等咸欲诣世尊所。适奉王旨。诸释种等不得于佛亲近供养。若有违越必行捶罚。为惧严敕无敢往者。时优陀夷闻已太息。净饭父王。何意如是。如来慧日出现<a>世间</a>。于诸众生多所<a>饶益</a>。一切人民四大天王<a>帝释天</a>主梵天王等。竞伸供养曾无虚日。我当求见彼净饭王具陈上事。乃入定观。知彼父王信根成熟决定可化。时尊者优陀夷具诸威仪。结跏趺坐涌在<a>虚空</a>。高七多罗树即现种种<a>神通</a>变化。时净饭王。遥见尊者乘空而来。心生<a>欢喜</a>合掌瞻仰。说伽陀曰</p>
<p>
	　　希有成就<a>殊胜</a>行现诸神变具威仪</p>
<p>
	　　乘空至此有何缘唯愿圣者速当说</p>
<p>
	　　尔时尊者优陀夷。以偈答曰</p>
<p>
	　　我是圣王子之子依止如来法中住</p>
<p>
	　　愿王速发净信心于胜<a>福田</a>兴供养</p>
<p>
	　　太子弃国成佛道具胜吉祥大名称</p>
<p>
	　　身光常照于世间智光能破诸痴暗</p>
<p>
	　　犹如赫日除云翳空中普放大光明</p>
<p>
	　　龙子智光亦复然于三有中常照耀</p>
<p>
	　　又如皎月舒盛光揜蔽游空诸宿曜</p>
<p>
	　　龙子智光亦复然能伏一切诸外道</p>
<p>
	　　又如师子吼岩谷众兽闻已悉奔窜</p>
<p>
	　　龙子宣畅妙法音摧诸异论令开解</p>
<p>
	　　苦行外仙邪妄智不能入解无我理</p>
<p>
	　　<a>流转</a>轮回<a>三界</a>中由无胜慧迷<a>真谛</a></p>
<p>
	　　一切世间诸有情盲无慧眼难出离</p>
<p>
	　　如来开发智光明为破无始无明医</p>
<p>
	　　<a>善恶</a>二途极明显一为平坦一险阻</p>
<p>
	　　如来善为指其迷没淤泥者能救拔</p>
<p>
	　　譬若云能含众水普滋大地无高下</p>
<p>
	　　佛施法雨亦复然增长人天诸善种</p>
<p>
	　　雨能充洽诸山林药草根茎及枝叶</p>
<p>
	　　众妙花蘤悉开敷周遍庄严于大地</p>
<p>
	　　亦如龙子雨法雨滋荣<a>佛法</a>功德树</p>
<p>
	　　十力<a>无畏</a>不共法成熟菩提智花果</p>
<p>
	　　海中众宝弥卢山焕赫岿然而不动</p>
<p>
	　　佛处声闻大会中最胜光明无与等</p>
<p>
	　　三十三天帝释主广兴供养妙庄严</p>
<p>
	　　龙子巍巍大沙门诸天见者咸开悟</p>
<p>
	　　欲入佛法解脱海成就智慧法宝藏</p>
<p>
	　　当以戒定为船筏能至念处摩尼聚</p>
<p>
	　　太子昔修诸苦行或住陂池或岩窟</p>
<p>
	　　或依逈绝旷野中善达空无相无作</p>
<p>
	　　牟尼大仙师子吼指诱群迷生<a>觉悟</a></p>
<p>
	　　如是善巧方便力难化能化使柔顺</p>
<p>
	　　佛为最上调御师能施众生诸法宝</p>
<p>
	　　寂静妙乐奢摩他戒定功德坚固藏</p>
<p>
	　　若能依教修诸行除惑灭罪令清净</p>
<p>
	　　是故<a>天人</a>阿修罗常乐闻持佛正法</p>
<p>
	　　于是净饭王。为尊者优陀夷。而说偈言</p>
<p>
	　　我子舍家无少乐或乏饮食或卧具</p>
<p>
	　　犹如鲜洁青莲华置之陆地当枯悴</p>
<p>
	　　尊者优陀夷。以偈答曰</p>
<p>
	　　如来游戏诸神通常飡<a>禅悦</a>无饥渴</p>
<p>
	　　由住寂静妙等持若金莲华体坚实</p>
<p>
	　　时净饭王。复说偈言</p>
<p>
	　　太子昔在皇宫日百千采女常围绕</p>
<p>
	　　睡寤常闻歌吹声栖止山林有何乐</p>
<p>
	　　尊者优陀夷。以偈答曰</p>
<p>
	　　佛住解脱胜境界深心依止诸<a>禅定</a></p>
<p>
	　　行住坐卧威仪中常生喜乐曾无苦</p>
<p>
	　　时净饭王。复说偈言</p>
<p>
	　　太子昔在皇宫日众妙茵褥敷卧具</p>
<p>
	　　百千灯炬常照明向夕未尝知有暗</p>
<p>
	　　尊者优陀夷。以偈答曰</p>
<p>
	　　牟尼广修殊胜行以四无量为茵褥</p>
<p>
	　　心常利乐诸有情于中庸境无痴钝</p>
<p>
	　　时净饭王。复说偈言</p>
<p>
	　　昔时太子居深殿游戏受用诸快乐</p>
<p>
	　　左右侍卫善承迎独止山林何所得</p>
<p>
	　　尊者优陀夷。以偈答曰</p>
<p>
	　　如来所止悉清胜乐居寂静阿兰若</p>
<p>
	　　平等观视于世间常得天龙常恭敬</p>
<p>
	　　时净饭王。复说偈言</p>
<p>
	　　昔日太子处王宫沐浴嫔嫱竞承事</p>
<p>
	　　上妙涂香以莹身栖止山林何所得</p>
<p>
	　　尊者优陀夷。以偈答曰</p>
<p>
	　　牟尼持戒为浴池永涤诸恶净无垢</p>
<p>
	　　能令自他悉清净离众尘秽登彼岸</p>
<p>
	　　时净饭王。复说偈言</p>
<p>
	　　太子所著殊妙衣金缕贯饰珠璎珞</p>
<p>
	　　旃檀和合妙涂香栖止山林何所得</p>
<p>
	　　尊者优陀夷。以偈答曰</p>
<p>
	　　牟尼以惭为上服菩提分法如珠鬘</p>
<p>
	　　护戒清凉若涂香以用庄严功德体</p>
<p>
	　　时净饭王。复说偈曰</p>
<p>
	　　太子所住常严警百千勇士持戈胄</p>
<p>
	　　伞盖迎空蔽日光独向山林谁守护</p>
<p>
	　　尊者优陀夷。以偈答曰</p>
<p>
	　　牟尼具足十智力于诸怖畏心不动</p>
<p>
	　　慈悲普荫诸群生沙门法子常围绕</p>
<p>
	　　时净饭王复说偈言</p>
<p>
	　　善哉善说佛功德不久当往闻法要</p>
<p>
	　　愿今先受我供养复持香饭奉如来</p>
		

	
	

		</div></div><hr><script charset='utf-8' src='../../js/footer.js'></script></body></html>