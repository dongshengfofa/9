<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 父子合集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 父子合集经</center></div><div class='fo'><center>经文出处:来自无量光明网</center><br/><br>
			<p>
	　　<strong>第八卷 父子合集经</strong></p>
<p>
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉诏译</p>
<p>
	　　四大天王授记品第十四</p>
<p>
	　　尔时四大天王。并诸眷属九万天子。俱见诸阿修罗王乃至宝璎珞天等。于<a>世尊</a>所各作供养。复闻与授成佛之记。心大<a>欢喜</a>得未曾有。睹佛威神深生尊重。于<a>佛法</a>中欲求出离。发勇猛心精勤修习。譬如有人乘于坏船入驶流中欲达前岸。是人即时作此思念。如是坏器本非坚牢。不久沮坏要当速渡。用力求济可免斯难。彼四天王及诸天子。厌怖<a>生死</a>速求出离。勇猛之心亦复如是。时四大天王并诸天子。为供佛故以<a>神通</a>力。即时化作九万宝张。众色间错众宝装铰。广大严饰世所希有。所谓赤真珠帐摩尼珠帐吠琉璃帐金刚宝帐黄金帐等。化作如是众宝帐已。于<a>虚空</a>中绕佛三匝。复化九万天诸伎乐。于虚空中复绕三匝。出妙乐声而为供养。又复降雨曼陀罗华摩诃曼陀罗华曼殊沙华摩诃曼殊沙华。而散佛上散已复散。绕佛三匝住立一面。合掌向佛以偈赞曰</p>
<p>
	　　敬礼二足尊能救<a>世间</a>者</p>
<p>
	　　离掉举昏沉及贪欲谄诳</p>
<p>
	　　能断诸有结拔诸根毒刺</p>
<p>
	　　摧伏我慢幢破无明黑暗</p>
<p>
	　　四大善调和无便利垢秽</p>
<p>
	　　不为毒所中九窍常清净</p>
<p>
	　　<a>解脱</a>烦恼缚永尽诸苦际</p>
<p>
	　　刚强难化者牟尼前摄受</p>
<p>
	　　我等诸<a>天人</a>皆来至佛所</p>
<p>
	　　瞻仰佛功德称赞所不及</p>
<p>
	　　于三解脱门空无相无愿</p>
<p>
	　　唯佛能证知通达无障碍</p>
<p>
	　　彼真如实际为诸法所依</p>
<p>
	　　愚夫设得闻如鹿怖猎师</p>
<p>
	　　众生取诸相不能达法性</p>
<p>
	　　起四种颠倒此为轮回行</p>
<p>
	　　佛了知法性观世如虚拳</p>
<p>
	　　诸蕴本来空处界亦如此</p>
<p>
	　　若法与非法以名字而说</p>
<p>
	　　如是一切法佛本无言说</p>
<p>
	　　譬如大幻师化种种形像</p>
<p>
	　　此实无主宰唯假名施设</p>
<p>
	　　如是蕴与处及十八界等</p>
<p>
	　　皆从幻妄生体性非坚固</p>
<p>
	　　犹如工画师画作女人像</p>
<p>
	　　身肢悉<a>圆满</a>相貌皆端正</p>
<p>
	　　此相非实有但诳愚夫眼</p>
<p>
	　　智者善了知法界本平等</p>
<p>
	　　善入佛法者于此无疑惑</p>
<p>
	　　譬如己掌中置之庵罗果</p>
<p>
	　　如来智光明照彼群生类</p>
<p>
	　　转最上法轮使之令开解</p>
<p>
	　　愿我得佛时亦说如是法</p>
<p>
	　　化一切众生同成无上觉</p>
<p>
	　　尔时世尊。知诸天子心之所念。即于面门放大光明普照时会。尊者马胜<a>比丘</a>睹是相已。合掌向佛以偈问曰</p>
<p>
	　　大圣无上尊何故现斯瑞</p>
<p>
	　　此必有因缘愿为我等说</p>
<p>
	　　今此诸天王及天子眷属</p>
<p>
	　　睹佛放净光咸生于疑惑</p>
<p>
	　　何人发大心为当与授记</p>
<p>
	　　谁今降诸魔愿为我等说</p>
<p>
	　　何人于佛所作广大供养</p>
<p>
	　　诸根善调伏蒙佛现斯瑞</p>
<p>
	　　将非佛世尊与诸天授记</p>
<p>
	　　愿两足尊说闻已咸欢喜</p>
<p>
	　　令一切众生成熟诸义利</p>
<p>
	　　求证大菩提如佛等无异</p>
<p>
	　　尔时世尊。为马胜比丘说伽陀曰</p>
<p>
	　　马胜大比丘善问如是事</p>
<p>
	　　我今放光明当为汝显示</p>
<p>
	　　彼九亿天子皆来至我所</p>
<p>
	　　说此光因缘与授成佛记</p>
<p>
	　　是诸天子等久值遇诸佛</p>
<p>
	　　善达诸法空说偈而赞叹</p>
<p>
	　　安住佛法中信解心决定</p>
<p>
	　　为求大菩提发勇猛精进</p>
<p>
	　　复于未来世奉觐河沙佛</p>
<p>
	　　若不供养者誓不成正觉</p>
<p>
	　　作是供养已当得成佛道</p>
<p>
	　　号曰持光明于世间最胜</p>
<p>
	　　彼佛出于世如灯常照耀</p>
<p>
	　　度脱声闻众数满八十会</p>
<p>
	　　此诸比丘等善修如实智</p>
<p>
	　　住是最后身皆得<a>法眼</a>净</p>
<p>
	　　彼佛国土中所有众生类</p>
<p>
	　　<a>寿命</a>极长远满八俱胝岁</p>
<p>
	　　佛灭后之后咸皆怀恋慕</p>
<p>
	　　造无数塔庙伸供养尊重</p>
<p>
	　　那由他有情护持佛<a>正法</a></p>
<p>
	　　或有发大心或般无余者</p>
<p>
	　　彼四大天王蒙如来授记</p>
<p>
	　　心生大忻庆敬顺头面礼</p>
<p>
	　　父子合集经三十三天授记品第十五</p>
<p>
	　　尔时三十三天<a>帝释天</a>主。与其眷属八十俱胝天子来诣佛会。见诸阿修罗王乃至四大天王等。于世尊所广大供养。复闻如来与彼授记。于佛法中增上爱乐。发希有心。求无上道。时帝释天主为供佛故。以神通力化作八十俱胝宝幔。是诸宝幔第一希有。皆以众宝而为璎珞。或赤真珠而为璎珞。或吠琉璃或摩尼珠。或以黄金而为璎珞。于诸宝幔周遍垂下。又复化出八十俱胝清净楼阁门牖栏楯众宝装铰。伞盖幢幡次第严饰。一一楼阁皆有上妙师子之座。众宝铃网而覆其上。一一座侧无数天女以为侍立。于重阁后复化八十俱胝众宝妙车。于上各悬杂色伞盖。以调顺马而驾御之。又复化出八十俱胝爱啰嚩拏大龙象王。一一象王有八十俱胝头。一一头皆有六牙。一一牙上而有七池。一一池中有七莲华皆有千叶。一一叶中有七天女。一一天女复以七女而为侍从。众宝璎珞以严其身。彼莲叶中及楼阁间。所有天女或有执持幢幡宝幔。或作歌舞或奏音乐。或散旃檀沉水香等。或散天中曼陀罗华及以七宝所成之华。于虚空中如雨而下。遍迦毗罗城纵广六十踰缮那量。散已复散积至于膝。是时八十俱胝天子为供养故。亦以神力化出八十俱胝龙象。一一象上皆有幰盖。亦以众宝而严饰之。复化八亿上妙宝车。复化八亿殊妙天女。复化八亿天诸伎乐。是诸天女各乘宝车。作乐歌舞散诸香华。于虚空中右绕三匝。如向所说阿修罗王所作供养无有异也。是时天主及诸天子伸供养已。作是思念此化天女作供养已。了知诸法如佛所说皆如幻化。复观自身亦同幻化。知彼供养及如来身亦如幻化。佛所<a>说法</a>悉成幻化。了知是已离诸疑惑。于世尊所右绕三匝。头顶礼敬住立一面。合掌向佛以偈赞曰</p>
<p>
	　　化人所作诸供养巧妙变现无与等</p>
<p>
	　　乃至观察自身相悉同幻化无有异</p>
<p>
	　　谓若佛说一切法及与授记成佛事</p>
<p>
	　　令诸天发欢喜心此等皆同于幻化</p>
<p>
	　　此说牟尼清净身及所说法皆如幻</p>
<p>
	　　唯愿如来绝众疑令于授记心开解</p>
<p>
	　　谓彼愚夫诸异生迷于所行真实行</p>
<p>
	　　由此不了如幻法乃说世间无授记</p>
<p>
	　　谓若有学与无学及求缘觉<a>弟子</a>等</p>
<p>
	　　彼皆了知如幻法于佛法中无疑惑</p>
<p>
	　　有若乐修寂静行单已求证独觉果</p>
<p>
	　　彼能了知如幻法于佛法中无疑惑</p>
<p>
	　　有若乐行<a>菩萨</a>行利乐世间无放逸</p>
<p>
	　　如是佛子了幻法于一切法无分别</p>
<p>
	　　最上善逝调御师具足大悲无与等</p>
<p>
	　　十力胜慧妙难思于此法中达自性</p>
<p>
	　　或有依止阿兰若离诸热恼无希求</p>
<p>
	　　彼能了知如幻法于佛法中无疑惑</p>
<p>
	　　若达诸法如幻化实无少法而可得</p>
<p>
	　　彼则远离一切疑当于<a>佛教</a>生尊重</p>
<p>
	　　愿我成佛出世间常说诸法皆如幻</p>
<p>
	　　皆令解脱虚妄因安住真常佛境界</p>
<p>
	　　尔时世尊。知彼天主及诸天子深心所念。于其面门放净光明。尊者马胜比丘睹是相已。合掌向佛以偈问曰</p>
<p>
	　　牟尼具足大名称今者忽放净光明</p>
<p>
	　　此光<a>殊胜</a>非无因唯愿大慈为我说</p>
<p>
	　　如来面门现此瑞时会睹已咸有疑</p>
<p>
	　　我等愿说光所从闻者皆得心清净</p>
<p>
	　　诸天称赞佛功德广设最上妙供养</p>
<p>
	　　将非如来放此光令诸天子心悦豫</p>
<p>
	　　佛放无边离垢光此光清净逾珂月</p>
<p>
	　　将非诸天达幻法十力与之垂印可</p>
<p>
	　　牟尼积集菩提行常修法施心无吝</p>
<p>
	　　唯冀如来决众疑令于佛法善安住</p>
<p>
	　　尔时世尊。为马胜比丘说伽陀曰</p>
<p>
	　　善哉马胜大比丘汝能请问放光事</p>
<p>
	　　我今为说此因由与诸天子授佛记</p>
<p>
	　　如是彼诸天子众能了一切法如幻</p>
<p>
	　　成就无边净智明灭诸痴暗除疑惑</p>
<p>
	　　曾于过去生死中亲近承事河沙佛</p>
<p>
	　　从彼闻法正思惟由是了知如幻法</p>
<p>
	　　今于我前伸供养亦知诸法皆如化</p>
<p>
	　　已于佛法离诸疑得决定心无损减</p>
<p>
	　　彼等当于未来世得成最上菩提道</p>
<p>
	　　号曰帝幢王如来巍巍功德极高显</p>
<p>
	　　<a>教化</a>那由他众生为说如是如幻法</p>
<p>
	　　是诸天子同名号次第皆当得作佛</p>
<p>
	　　汝等诸天舍放逸观诸境界犹如幻</p>
<p>
	　　渐能修习奢摩他速得无上菩提果</p>
<p>
	　　父子合集经焰摩天授记品第十六</p>
<p>
	　　尔时焰摩天王与四俱胝天子来诣佛所。见诸阿修罗王乃至三十三天帝释天主。于佛世尊作大供养。复闻如来与彼授记。欢喜踊跃得未曾有。于佛法中深生爱乐。即作是念谓佛证得最上<a>甘露</a>第一之法。于诸世间无有少法而不能知。无所不见无不解了无不现证。由彼如来于世俗谛及胜义谛明了通达无有限碍。彼世俗者。谓世间行。若业若报已生未生皆悉知之无有错谬。彼胜义者。第一清净。不可识别不可智知。不可言说不可显示。非见非闻非取非舍。非动非静非得非失。非去非来非轻非重。非毁非誉非利非衰。非称非讥非乐非苦。非色非非色。非数非非数。非分别非离分别。非烦恼非离烦恼。绝诸戏论超诸言说。乃至所谓色相不可得。受想行识相亦不可得。眼相不可得。耳鼻舌身意相亦不可得。色相不可得。声香味触<a>法相</a>亦不可得。眼识不可得。耳鼻舌身<a>意识</a>亦不可得。眼触不可得。耳鼻舌身意触亦不可得。眼触所生诸受不可得。耳鼻舌身意触所生诸受亦不可得。色想不可得乃至法想亦不可得。地界不可得。水火风空识界亦不可得。欲界相不可得。<a>色界</a>无色界相亦不可得。有为相不可得。无为相亦不可得。若人于此胜义法中。求彼诸法及自性者不可得也。又诸无闻愚夫异生。闻是法者则怀惊怖。于佛法中心生悔恼。于一切智即便退失。诸天世人咸共轻毁。如是之人常处轮回。则为众苦之所缠缚。时焰摩天王及诸天子。观察世间一切众生常处生死众苦逼切。于佛正法深生尊重。以神通力作大供养。与前三十三天所陈供养胜过于彼。是诸天子供养毕已。右绕三匝头面礼足。住立一面合掌向佛。以偈赞曰</p>
<p>
	　　观佛诸蕴皆空寂处界等法亦复然</p>
<p>
	　　诸根境界常湛然则见如来真实性</p>
<p>
	　　世间智者于实法不由他悟自然解</p>
<p>
	　　所谓世俗及胜义离此更无第三法</p>
<p>
	　　如来出现于世间随机演说世俗法</p>
<p>
	　　众生若发清净心常获人天诸快乐</p>
<p>
	　　人中<a>无畏</a>释师子依世俗谛说六趣</p>
<p>
	　　诸天及人阿修罗<a>地狱</a>鬼界傍生等</p>
<p>
	　　富乐丰饶尊胜族下劣种姓贫窭家</p>
<p>
	　　仆隶走使伎乐人及彼癃残诸疾苦</p>
<p>
	　　如是所说世俗法普为利益凡夫人</p>
<p>
	　　由众生起渴爱心不能出离世八法</p>
<p>
	　　所谓利衰及毁誉及与称讥苦乐等</p>
<p>
	　　得者增于忻喜心失者常生于热恼</p>
<p>
	　　此依世俗谈<a>真谛</a>由染慧故起颠倒</p>
<p>
	　　不净为净苦为乐<a>无我</a>法中执为我</p>
<p>
	　　于无常法谓为常起虚<a>妄想</a>而封着</p>
<p>
	　　彼虽设得闻佛言心生惊怖不信受</p>
<p>
	　　由谤如来正法故于地狱中受极苦</p>
<p>
	　　如是贪欲愚痴人展转沉沦不休息</p>
<p>
	　　若有人于佛法中以慧拣择非颠倒</p>
<p>
	　　弃舍轮回苦恼因渐能修习菩提道</p>
<p>
	　　诸法自性本清净及胜义谛非诠显</p>
<p>
	　　若人闻生爱乐心当知是为真佛子</p>
<p>
	　　我依如来作是说诸天一心当乐求</p>
<p>
	　　若能如理依法行毕竟皆当成佛道</p>
<p>
	　　尔时世尊。知诸天子深心所念。口放净光普照时会。尊者马胜比丘睹是光已。一心合掌以偈问曰</p>
<p>
	　　如来今者放光明众会见已生疑虑</p>
<p>
	　　愿为我等说其由令此大众心安隐</p>
<p>
	　　若或诸天得授记咸皆尊重生<a>随喜</a></p>
<p>
	　　具智慧者亦希望于佛法中常精进</p>
<p>
	　　此诸天子住佛前皆为最上功德器</p>
<p>
	　　伏冀如来阐大慈以<a>梵音</a>声垂摄受</p>
<p>
	　　彼闻佛德心忻乐谓我当得无有疑</p>
<p>
	　　若得如来授记言勇猛勤修无退转</p>
<p>
	　　大哉无上天人师破异论者归正理</p>
<p>
	　　众会伫闻微妙音速演诸天授记事</p>
<p>
	　　尔时世尊。为马胜尊者说伽陀曰</p>
<p>
	　　马胜比丘当谛听我为宣说放光事</p>
<p>
	　　此大集会诸天人乐闻如来功德故</p>
<p>
	　　世有下劣凡夫人闻佛功德不忻乐</p>
<p>
	　　彼怀贪恚常炽然百千生中多忿诤</p>
<p>
	　　若于佛法生信乐是人曩劫曾薰习</p>
<p>
	　　大悲愿力常相应当获如是佛功德</p>
<p>
	　　若见世间衰苦者常起悲心为怜愍</p>
<p>
	　　赞佛胜德叵思议令彼净信生爱乐</p>
<p>
	　　诸天曾于过去佛广大修习诸善根</p>
<p>
	　　今闻佛德妙难思犹若花鬘当顶受</p>
<p>
	　　彼焰摩天并眷属于我法中求得度</p>
<p>
	　　具足净慧大悲心厌离世间诸有结</p>
<p>
	　　承事供养诸如来犹若殑伽沙数量</p>
<p>
	　　积集无边胜福因为求无上菩提故</p>
<p>
	　　人中师子出世间能设无边清净法</p>
<p>
	　　众生没溺烦恼中以大悲心而济拔</p>
<p>
	　　观诸众生萦业惑为设最上出离法</p>
<p>
	　　彼闻法已正思惟知诸法空离自性</p>
<p>
	　　诸根寂静无所著了一切法皆如幻</p>
<p>
	　　各各达法本性空由此入解真实相</p>
<p>
	　　彼诸天子于我前已作广大诸供养</p>
<p>
	　　于彼未来星宿劫得成无上菩提果</p>
<p>
	　　此诸如来出于世满四十四俱胝劫</p>
<p>
	　　度脱无量苦众生皆令清净离诸惑</p>
<p>
	　　彼焰摩天得授记同名大仙降冤佛</p>
<p>
	　　今为马胜答其疑诸来大众皆忻庆</p>
		

	
	

		</div></div><hr><script charset='utf-8' src='../../js/footer.js'></script></body></html>