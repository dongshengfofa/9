<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 父子合集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 父子合集经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 父子合集经</strong></p>
<p>
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉诏译</p>
<p>
	　　净饭王始发<a>信心</a>品第一之余</p>
<p>
	　　时尊者优陀夷。知净饭王心生感悟。说偈赞已。白言大王。今佛<a>世尊</a>出兴于世为大法王。具足成就诸善功德。于彼沙门大众之中。犹如满月众星围绕。世尊光明复过于彼。大王。如来出世。如秋空日无云覆蔽其光特盛。佛于沙门大众之中。光明照耀复过于彼。又如海中有光明山。其光赫奕出于众山。佛处沙门大众之中。光明照耀复过于彼。又如帝释处善法堂。天众围绕身光炽盛异诸天子。佛于沙门大众之中。光明照耀复过于彼。又如大梵天王百千俱胝梵众围绕。一切身光无与等者。佛于沙门大众之中。光明照耀复过于彼。时净饭王。闻说世尊如是最胜光明威神。复自忆念。往昔太子初降生时。地六震动。所谓动遍动极遍动。起遍起极遍起。涌遍涌极遍涌。震遍震极遍震。击遍击极遍击。吼遍吼极遍吼。光照天地无与等者。即行七步不假扶掖。是时空中澍二种水。一者温暖。二者清冷。用为灌浴太子之身。地中自然涌出宝座。殊妙伞盖悬处<a>虚空</a>。有诸天子恭敬尊重。手执白拂侍立左右。乃至<a>菩萨</a>长年舍家厌五欲乐。<a>常住</a><a>正念</a>说诚实语。令诸有情不相损害。所作决定勇猛坚固。愿成无上正等菩提。未得度者皆令得度。渐次至于究竟<a>彼岸</a>。于是净饭王为优陀夷。而说偈言</p>
<p>
	　　若人初生时言说唯决定</p>
<p>
	　　彼具寂静慧智者何不信</p>
<p>
	　　太子初生时<a>世间</a>无与等</p>
<p>
	　　为世所尊重智者何不信</p>
<p>
	　　乃至于梦中曾无虚妄说</p>
<p>
	　　如说而<a>修行</a>智者何不信</p>
<p>
	　　于境不生贪不为贪所缚</p>
<p>
	　　不顾金宝聚智者何不信</p>
<p>
	　　嗔如利刀剑忿怒令他怖</p>
<p>
	　　善离彼过失智者何不信</p>
<p>
	　　胜慧常相应惊怖不能动</p>
<p>
	　　由离痴过失智者何不信</p>
<p>
	　　受用五欲乐不为彼缠缚</p>
<p>
	　　胜慧善决择智者何不信</p>
<p>
	　　百千种幻术无少分真实</p>
<p>
	　　善人非所乐智者何不信</p>
<p>
	　　无数巧妙言毕竟为戏论</p>
<p>
	　　于缚不能脱智者何不信</p>
<p>
	　　若爱乐法乐相应诸义利</p>
<p>
	　　决定能离缚彼言何不信</p>
<p>
	　　离垢方便力人孰能防御</p>
<p>
	　　逾城出释宫彼言何不信</p>
<p>
	　　弃舍五欲乐栖山若麋鹿</p>
<p>
	　　志乐求菩提彼言何不信</p>
<p>
	　　六年修苦行为度诸众生</p>
<p>
	　　求最上菩提彼言何不信</p>
<p>
	　　六年食麻麦不思诸美膳</p>
<p>
	　　求最上菩提彼言何不信</p>
<p>
	　　六年处谷山众魔来伺隙</p>
<p>
	　　不能见少过彼言何不信</p>
<p>
	　　何人不求利独无少希望</p>
<p>
	　　善离贪过患彼言何不信</p>
<p>
	　　无上正等觉若他未曾闻</p>
<p>
	　　难信复难解彼言何不信</p>
<p>
	　　若梵天请转或世尊自说</p>
<p>
	　　如是微妙法彼言何不信</p>
<p>
	　　怜愍释种故示生于王宫</p>
<p>
	　　皆令脱苦缚彼言何不信</p>
<p>
	　　未登彼岸者教诏令得度</p>
<p>
	　　常发如是愿彼言何不信</p>
<p>
	　　世尊于往昔尝如是劝化</p>
<p>
	　　当知今亦然彼言何不信</p>
<p>
	　　是故我今者求见法中王</p>
<p>
	　　如是谛观察得身心清净</p>
<p>
	　　时净饭王说是偈已。复更思惟。谓尊者曰。是身何久。乃发道意。时优陀夷为净饭王。而说偈言</p>
<p>
	　　大王今作人中主应当修习诸义利</p>
<p>
	　　如来称赞发心因常得生于尊胜处</p>
<p>
	　　若能发生清净意往诣牟尼大仙所</p>
<p>
	　　所获功德难可量增长人天诸善种</p>
<p>
	　　如来昔为王太子大悲愍念诸群萌</p>
<p>
	　　广行平等无量心犹若莲华不着水</p>
<p>
	　　一切有情没瀑流佛能救拔令出离</p>
<p>
	　　是名无上两足尊王发净心善调伏</p>
<p>
	　　佛智最上最第一善拔众生疑惑箭</p>
<p>
	　　永离众苦得安乐王发净心善调伏</p>
<p>
	　　太子永断三有缚降伏四种魔军众</p>
<p>
	　　得成无上大菩提王发净心善调伏</p>
<p>
	　　开示<a>解脱</a><a>甘露</a>法帝释人王咸劝请</p>
<p>
	　　利乐<a>三界</a>诸有情王发净心善调伏</p>
<p>
	　　能转最胜妙法轮摄化一切诸外道</p>
<p>
	　　其数俱胝那臾多王发净心善调伏</p>
<p>
	　　如来慧眼极清净众生无明之所覆</p>
<p>
	　　<a>说法</a>能除彼痴暗王发净心善调伏</p>
<p>
	　　众生老死所逼迫如来说法除忧怖</p>
<p>
	　　方便令登常乐门王发净心善调伏</p>
<p>
	　　如来出现于世间如空四澍大云雨</p>
<p>
	　　能灭炽然三毒火王发净心善调伏</p>
<p>
	　　牟尼十力智光明销灭众生三世罪</p>
<p>
	　　毕竟远离诸过咎王发净心善调伏</p>
<p>
	　　如来常以大悲心爱念众生如赤子</p>
<p>
	　　皆令离苦得解脱王发净心善调伏</p>
<p>
	　　难化刚强诸众生如来方便能摄受</p>
<p>
	　　令除掉举与憍慢王发净心善调伏</p>
<p>
	　　众生没于贪欲海诸天着乐亦复然</p>
<p>
	　　佛垂十力能拯接王发净心善调伏</p>
<p>
	　　如来大悲无与等无量功德所庄严</p>
<p>
	　　能救众生长夜苦王发净心善调伏</p>
<p>
	　　如来大悲方便力若摩尼珠能莹水</p>
<p>
	　　善除斗诤垢浊因王发净心善调伏</p>
<p>
	　　如摩尼宝本性净众生见已咸<a>欢喜</a></p>
<p>
	　　牟尼永离烦恼因王发净心善调伏</p>
<p>
	　　人天多受别离苦佛令获得寂静乐</p>
<p>
	　　出离轮回<a>生死</a>因王发净心善调伏</p>
<p>
	　　牟尼成就功德海我今略说一少分</p>
<p>
	　　譬如虚空无有边王发净心善调伏</p>
<p>
	　　时净饭王闻偈赞已。即自忆念。向者菩萨未<a>出家</a>时。我曾亲见作胜事业。正念相应发决定愿。我当舍家誓成佛道。度诸众生令至彼岸。乃谓尊者优陀夷曰。汝今即是如来之子。自食讫已别赍供养。然后我当诣世尊所。时优陀夷生大欢喜即持香饭奉上如来。佛受供已。召诸<a>比丘</a>而告之曰。彼优陀夷。我遣往化净饭父王。今已信解。佛即赞彼优陀夷言。善哉善哉。汝今获得无量福蕴。令诸世间诸天及人。闻是事已增长善根。有诸比丘。白言世尊。彼优陀夷得几所福。佛言。假使十方殑伽河中所有沙数无量无边不可称量。是优陀夷所得福报。与彼沙数正等无异。于是世尊食已收钵。安住威仪加趺而坐。入定观察。父王将至。即召北方多闻天王。与其眷属百千俱胝那臾多大药叉将。于自宫出从空而来。屈伸臂顷到于佛所。合掌作礼。供养世尊及比丘众。住立一面</p>
<p>
	　　复次东方持国天王。与其眷属百千俱胝那臾多乾闼婆众。从空而来到于佛所。合掌作礼供养世尊及比丘众。住立一面</p>
<p>
	　　复次南方<a>增长天王</a>。与其眷属百千俱胝那臾多矩畔拏众。从空而来到于佛所。合掌作礼供养世尊及比丘众。住立一面</p>
<p>
	　　复次西方广目天王。与其眷属百千俱胝那臾多诸大龙众。从空而来到于佛所。合掌作礼供养世尊及比丘众。住立一面</p>
<p>
	　　复次<a>帝释天</a>主。与三十三天无数天子。来至佛所作礼供养。如是焰摩天睹史多天乐变化天他化<a>自在</a>天大梵王天光音天广果天净居天。此诸天子。各与百千俱胝那臾多天子眷属。来诣佛所头面作礼。供养恭敬及比丘僧。住立一面</p>
<p>
	　　复次毗摩质多罗阿修罗王。与六十那臾多眷属。着新净衣次第装束。从空而来到于佛所。头面作礼供养世尊及比丘众。在一面住</p>
<p>
	　　复次迦娄罗王。与其眷属八万六千眷属俱。从空而来到于佛所。合掌作礼供养世尊及比丘众。住立一面</p>
<p>
	　　复有外道大仙<a>婆罗门</a>等八十俱胝。从于诸方来诣佛所。亲近供养。譬若满月丽于空中。威德光明隐蔽宿曜。时彼众中天龙鬼神摩睺罗伽等。一心同声。以偈赞曰</p>
<p>
	　　佛具智光明最胜无伦匹</p>
<p>
	　　降伏阿修罗灭三毒痴暗</p>
<p>
	　　佛面犹满月众相悉庄严</p>
<p>
	　　具最上辩才能破诸异论</p>
<p>
	　　百福妙严身<a>天人</a>无与等</p>
<p>
	　　开导诸声闻如莲出浊水</p>
<p>
	　　如帝释天主天子常围绕</p>
<p>
	　　威德胜诸天身光亦复尔</p>
<p>
	　　如来二足尊法子常围绕</p>
<p>
	　　善说诸法要令众生开悟</p>
<p>
	　　如焰摩天主眷属常围绕</p>
<p>
	　　安坐大众中诸天咸尊重</p>
<p>
	　　佛身无边光照险难恶道</p>
<p>
	　　堕落诸众生蒙光皆离苦</p>
<p>
	　　睹史多天主天众常围绕</p>
<p>
	　　由昔福报故身光独为胜</p>
<p>
	　　天与阿修罗及余龙神众</p>
<p>
	　　释师子光明清净超于彼</p>
<p>
	　　乐变化天主皆来至佛所</p>
<p>
	　　为<a>佛光</a>所蔽令知先福业</p>
<p>
	　　如是佛光明最上无能比</p>
<p>
	　　能化未调伏令生净信解</p>
<p>
	　　他化自在主天众常围绕</p>
<p>
	　　由宿善业故身光独为胜</p>
<p>
	　　如来十力尊正行皆<a>圆满</a></p>
<p>
	　　于诸天人中光明极炽盛</p>
<p>
	　　<a>色界</a>大梵王身光超梵众</p>
<p>
	　　八种妙音声诸天无与等</p>
<p>
	　　如来大法王八部常恭敬</p>
<p>
	　　演<a>四谛</a>法音光照三千界</p>
<p>
	　　诸天龙神等咸来至佛所</p>
<p>
	　　希闻<a>梵音</a>声愿佛开未悟</p>
<p>
	　　大海深可量虚空可知际</p>
<p>
	　　须弥尚可称佛功德无极</p>
<p>
	　　父子合集经王诣佛所品第二</p>
<p>
	　　时净饭王前已。谓尊者优陀夷言。不久我当躬诣佛所。谅惟世尊。他心先鉴。即召释种择吉祥日。于日天子初出之时。我当严驾决定往矣。时诸释种闻王教敕咸生忻庆。各作是言。善哉大王。愿当侍从。时净梵王敕令排备象马车乘宝饰辇舆。以净黄土遍覆道路。驾青色车青宝装铰。于其车上悬青伞盖。宝网交络宝铃和鸣奏妙音乐作众歌舞。有百勇士擐青甲胄着青革屣。周匝围绕。无数翊从服青色衣。各各执持青色幢幡。及青色拂。复以众宝而饰其柄。种种庄严青色鲜洁。次第行列安徐前进。驾黄色车黄金装铰。于其车上张黄伞盖。宝网交络宝铃和鸣奏妙音乐作众歌舞。有百勇士擐黄甲胄着黄革屣。周匝围绕。无数翊从服黄色衣。各各执持黄色幢幡及黄色拂。复以众宝而饰其柄。种种庄严黄色鲜洁。次第行列安徐前进。驾红色车红宝装铰。于其车上张红伞盖。宝网交络宝铃和鸣奏妙音乐作众歌舞。有百勇士擐红甲胄着红革屣。周匝围绕。无数翊从服红色衣。各各执持红色幢幡及红色拂。复以众宝而饰其柄。种种庄严红色鲜洁。次第行列安徐前进。驾白色车白银装铰。于其车上张白伞盖。宝网交络宝铃和鸣奏妙音乐作众歌舞。有百勇士擐白甲胄着白革屣。周匝围绕。无数翊从服白色衣。各各执持白色幢幡及白色拂。复以众宝而饰其柄。种种庄严白色鲜洁。次第行列安徐前进。驾彩画车众宝装铰。于其车上张彩画盖。宝网交络宝铃和鸣奏妙音乐作众歌舞。有百勇士擐彩画甲着彩画履周匝围绕。无数翊从服彩画衣。各各执持彩画幢幡及杂色拂。复以众宝而饰其柄。种种庄严杂色鲜洁。次第行列安徐前进。于众车后有八万象。一一象上皆有七宝所成楼阁。金幢间列甚可爱乐。复于象后有八万马。亦以金宝而铰饰之。时净饭王乘最胜象。从自宫中出迦毗罗城。诣尼拘律陀林。诸释种等肃恭随从。是时世尊。遥见父王将诸臣佐释种眷属城中人民渐次来至。召诸比丘出林观瞩。比丘见已深生<a>随喜</a>。叹未曾有。初睹咸谓三十三天帝释天主而来至此。王所行路净治平坦。散五色华烧众名香。于虚空中悬众缯鬘。种种伎艺诸妙音乐行列道侧。一时俱作。王意熙怡前诣佛所。</p>
		

	
	

		</div></div><hr><script charset='utf-8' src='../../js/footer.js'></script></body></html>