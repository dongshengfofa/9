<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十卷 父子合集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十卷 父子合集经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十卷 父子合集经</strong></p>
<p>
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉诏译</p>
<p>
	　　大梵王天授记品第二十</p>
<p>
	　　尔时会中。有六十俱胝梵天子众。见诸阿修罗王乃至他化<a>自在</a>天等。于<a>世尊</a>所作供养已。复闻如来与彼授记。<a>欢喜</a>踊跃怪未曾有。是诸天子。已于过去诸如来所。亲近供养积集善根。深修<a>禅定</a>超世俗法。于佛正教。各获最上甚深法乐。明了通达离诸戏论。生决定解。了知诸法非作非无作非生非无生非得非无得非尽非无尽非离非不离非垢非离垢非愚非不愚非智非无智非见非无见非取非不取非空非不空非相非无相非愿非无愿。是诸天子。如是知已心无所著。远离诸想无所依求。无种种求想。无作者想。无作者法想。无凡夫想。无凡夫法想。无声闻想。无声闻法想。<a>无缘</a>觉想。无缘觉法想。无<a>菩萨</a>想。无菩萨法想。无如来想。无如来法想。无<a>涅盘</a>想。无涅盘法想。无轮回想。无轮回法想。是诸天子。了彼法性犹如<a>虚空</a>。无有染着。于<a>佛法</a>中离分别想。时梵天王。合掌向佛。以寂静意。说偈赞佛</p>
<p>
	　　如来具足平等慧修寂静行到<a>彼岸</a></p>
<p>
	　　说寂静法度群生观诸<a>世间</a>常寂静</p>
<p>
	　　菩提寂静本无染依寂静境无动乱</p>
<p>
	　　常飡寂静<a>甘露</a>味于一切处悉通达</p>
<p>
	　　如是最上寂静道善观察者获妙乐</p>
<p>
	　　依八正道久薰修能断世间烦恼缚</p>
<p>
	　　修寂静法证菩提乃是先佛之所说</p>
<p>
	　　决定能至涅盘城如佛世尊无有异</p>
<p>
	　　若人依止佛正教受持读诵勤修学</p>
<p>
	　　求趣寂静<a>解脱</a>门一切世间无过上</p>
<p>
	　　善修平等寂静道诸根适悦常清净</p>
<p>
	　　具诸福慧遍庄严如那罗延有大力</p>
<p>
	　　若了寂静甘露法则能尽袪诸有相</p>
<p>
	　　观察世间无所依是为最上如来子</p>
<p>
	　　是人久遇于诸佛种植无边胜善根</p>
<p>
	　　达斯寂静等持门息除诸惑无所染</p>
<p>
	　　由具<a>正念</a>精进力离于谄曲<a>懈怠</a>想</p>
<p>
	　　了知<a>生死</a>即涅盘能离世间诸相故</p>
<p>
	　　诸佛出现于世间演说寂静解脱法</p>
<p>
	　　智者了达无有疑永出轮回生死海</p>
<p>
	　　若人于蕴求解脱于寂静法非爱乐</p>
<p>
	　　唯悟蕴法不坚牢于佛菩提生惊怖</p>
<p>
	　　离欲净心求解脱能以明慧善拣择</p>
<p>
	　　着欲取相诸愚夫故佛于彼不开示</p>
<p>
	　　若取寂灭亦是缚不能成就一切智</p>
<p>
	　　不起一切执着心是名善住无相行</p>
<p>
	　　能至无名安隐处逮得清净佛功德</p>
<p>
	　　息诸诤论伏魔怨能断一切烦恼缚</p>
<p>
	　　我以平等寂静意称赞牟尼福德聚</p>
<p>
	　　回向法界诸有情同证无上菩提果</p>
<p>
	　　尔时大梵天王。知诸梵众天子偈赞佛德。合掌向佛。而说偈言</p>
<p>
	　　牟尼善了世间法决定虚假如空拳</p>
<p>
	　　亦如秋云及电光佛常显示袪诸妄</p>
<p>
	　　如人梦中饥所逼遇飡上妙诸美膳</p>
<p>
	　　毕竟无食亦无人如来证法亦如是</p>
<p>
	　　又如梦中渴乏者得饮甘露清冷水</p>
<p>
	　　应知渴饮悉皆无如来证法亦如是</p>
<p>
	　　如梦中闻美妙言彼语言相实无得</p>
<p>
	　　亦无说者及听人了法如此无疑惑</p>
<p>
	　　又如箜篌出妙声彼声本无有自性</p>
<p>
	　　智者观蕴理如然知蕴自性不可得</p>
<p>
	　　无作无受无众生无所作业及受报</p>
<p>
	　　亦无受彼果报者佛于此理善明了</p>
<p>
	　　譬如摩尼体莹澈置之衣上随色变</p>
<p>
	　　诸法自性本无尘随其分别而增染</p>
<p>
	　　又如吹贝发大声推其响自何所得</p>
<p>
	　　彼声自性本来空佛了诸法亦如是</p>
<p>
	　　又如世间香美馔彼由众味而合成</p>
<p>
	　　观食自性本来空佛了诸法亦如是</p>
<p>
	　　如天帝幢极高显无思而现诸色像</p>
<p>
	　　彼幢自性本来空大仙证法亦如是</p>
<p>
	　　又如身藉众缘成推其体相不可得</p>
<p>
	　　当知诸蕴本如然如来证法亦如是</p>
<p>
	　　又如击鼓所出声能令闻者生忻悦</p>
<p>
	　　彼之音响本来空如来证法亦如是</p>
<p>
	　　如人以桴而击鼓寻其声自何方现</p>
<p>
	　　复推隐没向何方如来证法亦如是</p>
<p>
	　　又如鼓韵无憎爱离湿润缘则鸣响</p>
<p>
	　　此身虚假本同然如来证法亦如是</p>
<p>
	　　如人击鼓发响时彼声任运无所召</p>
<p>
	　　了身如彼自性空如来证法亦如是</p>
<p>
	　　尔时世尊。知诸梵众大梵王等心之思念。以寂静意赞如来已。即从口中放大光明。令彼时会睹斯光已。坚固<a>正见</a>增发净慧。时尊者马胜<a>比丘</a>。以偈问曰</p>
<p>
	　　如来今者现奇相放净光明极希有</p>
<p>
	　　诸天及人龙鬼神睹斯神变咸疑虑</p>
<p>
	　　最上牟尼调御士现此瑞应非无因</p>
<p>
	　　愿佛开演光因由令诸时会心忻豫</p>
<p>
	　　我等一心生渴仰瞻奉慈容无暂舍</p>
<p>
	　　若得闻佛<a>梵音</a>声各各除疑生信解</p>
<p>
	　　如来现此<a>神通</a>事必为慈念诸众生</p>
<p>
	　　何缘放此净光明今正是时冀开示</p>
<p>
	　　大圣牟尼方便力令时机发增上心</p>
<p>
	　　众等合掌住佛前唯愿如来速演说</p>
<p>
	　　尔时世尊。为马胜比丘。说伽陀曰</p>
<p>
	　　马胜汝瞩此光明普为成熟有情故</p>
<p>
	　　时众若闻我所说则于菩提无退转</p>
<p>
	　　大梵天王梵众等善达法性除疑惑</p>
<p>
	　　已于那由他劫中修习无边清净行</p>
<p>
	　　于诸境界无染着心如虚空无挂碍</p>
<p>
	　　常乐利乐诸有情而不取证菩提果</p>
<p>
	　　彼等复于未来世过于无量俱胝劫</p>
<p>
	　　具足修证解脱门成就无边大忍力</p>
<p>
	　　然后得成无上道号曰大忍力如来</p>
<p>
	　　调伏摄化诸群生观诸世间皆空寂</p>
<p>
	　　彼佛寿量极长久同昔<a>修行</a>诸劫数</p>
<p>
	　　具大威德及名称能拔有情生死苦</p>
<p>
	　　彼佛刹土极严净富乐丰饶无与等</p>
<p>
	　　设于那由他劫中说其功德不能尽</p>
<p>
	　　彼佛<a>说法</a>难思议自性空寂无所依</p>
<p>
	　　其国所有诸众生成熟善根无损减</p>
<p>
	　　皆尽轮回苦边际无一复受后有身</p>
<p>
	　　亦无鬼畜<a>地狱</a>名唯有迁流诸行苦</p>
<p>
	　　由悟诸行无常故各发胜愿生厌患</p>
<p>
	　　是故彼国诸有情皆能永离老病死</p>
<p>
	　　又彼有情善修作耳不复听余音声</p>
<p>
	　　唯闻<a>无我</a>及无常苦空寂静无相法</p>
<p>
	　　奉持佛语不放逸常修纯净真实行</p>
<p>
	　　趣求甘露解脱门最上最胜菩提道</p>
<p>
	　　彼土所有诸塔寺若墙若壁林木等</p>
<p>
	　　皆出清净妙法音闻者咸登不退地</p>
<p>
	　　此是如来神力故演斯八种梵音声</p>
<p>
	　　闻已弃背生死流求证寂静真常乐</p>
<p>
	　　其国所有诸众生已于过去河沙劫</p>
<p>
	　　为菩提故久修行今当次第得成佛</p>
<p>
	　　大梵天王梵众等由常修证寂灭理</p>
<p>
	　　尔时彼佛及众生同飡寂灭甘露味</p>
<p>
	　　复观众生界本空未曾暂起疲劳想</p>
<p>
	　　故能遍入诸法性常修寂静无相行</p>
<p>
	　　父子合集经光音天授记品第二十一</p>
<p>
	　　尔时会中。有八十俱胝光音天子。见诸阿修罗王乃至梵天王等。于世尊所。各现神变作诸供养。复闻如来与授阿耨多罗三藐三菩提记。欢喜踊跃得未曾有。是时天主。即从座起。偏袒右肩头面敬礼住立佛前。白言世尊。有三摩地。名照明诸法。若有菩萨。善修习此三摩地者。则能入解一切诸法。复能获得无量辩才。所谓无著辩才。加持辩才。善巧辩才。美妙辩才。适意辩才。离缚辩才。安隐辩才。甚深辩才。微妙辩才。无等辩才。乃至获得如来所有最上辩才。世尊。何故名为照明诸法三摩地。若菩萨摩诃萨得此三摩地者。于一切法无有寻伺及彼作意。若离此者。则无疑惑。若于诸法断除疑惑。于一切处通达无碍。何以故。以彼诸法离自性故。若了诸法自性无有。彼菩萨则能入解阿字义门。所谓阿者无作。阿者普遍。阿者非有为。阿者非无为。阿者无不成就。阿者无所依止。阿者非动。阿者非乱。阿者非分别。阿者非离分别。阿者非毕竟。阿者非散坏。阿者非形色。阿者非显色。阿者非住持。阿者非定住。阿者非知。阿者非见。阿者非言说。阿者非离言说。阿者非思议。阿者非离思议。阿者非去来。阿者非入出。阿者非有表。阿者非无表。阿者非名。阿者非相。阿者非对治。阿者非覆障。阿者非尽。阿者非无尽。阿者非二。阿者非不二。阿者非真实。阿者非虚妄。阿者非求。阿者非离求。阿者非净。阿者非离净。阿者非执。阿者非离执。阿者无生无所不生无少法可生。阿者无灭无所不灭无少法可灭。阿者不空无所不空。阿者无相无所不相。阿者无愿无所不愿。如是解已知非戏论。是名入解阿字义门。世尊。又复诸法从意中生。由阿字故引生达字。若能入解达字门者。则能入解一切教法。所谓入解有为法无为法有表法无表法世俗法胜义法。世尊。胜义法者。唯一真如。以言诠显何由能解。世尊。如人梦中作种种事。梦境非实但有假名。觉已了知皆由心造。世尊。如空谷中传于音响。自性无实从和合生。世尊。如幻化人作诸幻事。愚夫不了谓为实有。世尊。又如阳焰妄生水想。智者了知本无其体。世尊。又如镜中现诸色像。妄生分别实不可得。诸法性空亦复如是。但为悦豫彼愚夫人。毕竟诸法本来寂静。世尊。我昔曾闻先佛所说胜义谛法。得真实见。是诸天子。作此说已。佛所印可。头面作礼。以偈赞佛</p>
<p>
	　　世尊善达第一义故能展转说诸法</p>
<p>
	　　诸有聪慧佛真子于<a>佛教</a>海能游戏</p>
<p>
	　　世间少智愚痴人由着我故不能解</p>
<p>
	　　我及我所本来空十方求之不可得</p>
<p>
	　　如见阳焰本非水愚夫<a>妄想</a>作水解</p>
<p>
	　　如是颠倒执为我皆由染慧迷真智</p>
<p>
	　　由于五欲生爱乐备受生死诸楚毒</p>
<p>
	　　诸蕴自性本来空愚夫枉坠于诸趣</p>
<p>
	　　彼无正智心狂乱于诸苦境妄为乐</p>
<p>
	　　为三毒火镇烧然未尝<a>觉悟</a>生怖畏</p>
<p>
	　　愚夫不厌诸垢惑如随怨贼为亲友</p>
<p>
	　　闻如来说胜义空返生惊怖或轻毁</p>
<p>
	　　犹如世间怯弱人虽持利剑心忧怖</p>
<p>
	　　如来演畅<a>正法</a>门所谓微密一阿字</p>
<p>
	　　出生最上真实慧如平坦地生乔木</p>
<p>
	　　善能降伏众魔军速证无上菩提道</p>
<p>
	　　牟尼有诸胜<a>弟子</a>了达如是第一义</p>
<p>
	　　既自消伏三毒垢见余毒者施法药</p>
<p>
	　　以八正道大船筏运载群生出有海</p>
<p>
	　　令知诸法本来空息诸异论妄分别</p>
<p>
	　　明人舍邪归正道夙昔曾修彼善根</p>
<p>
	　　了法体性本来空心无所著即解脱</p>
<p>
	　　若达法性即同佛是名大智那罗延</p>
<p>
	　　诸法性空无所空亦无系缚及缚者</p>
<p>
	　　真如寂灭离诸相体非垢染亦非净</p>
<p>
	　　以其法尔本如然非烦恼缚亦无断</p>
<p>
	　　如是了知诸法性是人不久得菩提</p>
<p>
	　　自能得度亦利他善谈正理不希报</p>
<p>
	　　有情常生虚妄想于境执着男女相</p>
<p>
	　　增长愚痴染污心犹如渴鹿奔阳焰</p>
<p>
	　　由彼彼业生诸趣此业皆由妄想生</p>
<p>
	　　了业体性本来空毕竟无有能作者</p>
<p>
	　　我等解佛所说义显示难思妙法门</p>
<p>
	　　归命牟尼大导师诸根寂静无所著</p>
<p>
	　　如来清净无瑕秽成就无边功德海</p>
<p>
	　　于<a>三界</a>中作照明堪受诸天妙供养</p>
<p>
	　　我等于今大会中称赞能仁大福聚</p>
<p>
	　　善哉无比二足尊究尽诸法实相义</p>
<p>
	　　以此所获善根力回施三有诸众生</p>
<p>
	　　愿于未来<a>净土</a>中悉能成就菩提果</p>
<p>
	　　尔时世尊。知诸光音天子心之所念。于佛法中明了通达。具足<a>殊胜</a>广大辩才。希望如来与授佛记。即于口中放大光明。时尊者马胜比丘。睹是事已。合掌向佛。以偈问曰</p>
<p>
	　　大悲救护世间者成就吉祥功德聚</p>
<p>
	　　以方便力息群疑放此光明极希有</p>
<p>
	　　众会若闻佛所说心生净信决定解</p>
<p>
	　　勤修妙行趣菩提超出轮回生死海</p>
<p>
	　　一切<a>天人</a>阿修罗为老病死所逼切</p>
<p>
	　　如来常以大悲心救济令修八圣道</p>
<p>
	　　彼由勇猛大精进深心坚固无退屈</p>
<p>
	　　乐修如是妙法门誓证菩提求佛智</p>
<p>
	　　今此会众无余念一心瞻仰佛慈颜</p>
<p>
	　　愿闻如来微妙音决除疑网生忻庆</p>
<p>
	　　睹佛现斯神变事口中放此净光明</p>
<p>
	　　譬如痼疾遇良医亦如孾儿顾慈母</p>
<p>
	　　何人请问深法藏满足广大悲愿力</p>
<p>
	　　获得最上秘密门感佛现斯希有事</p>
<p>
	　　众会心皆大欢喜冀闻佛说光因缘</p>
<p>
	　　各能具足清净心修习如是三摩地</p>
<p>
	　　尔时世尊。为马胜比丘。说伽陀曰</p>
<p>
	　　马胜具足妙辩才能应群心发斯问</p>
<p>
	　　今正是时说此因斯则如来神变力</p>
<p>
	　　此诸光音天子众往昔曾供无数佛</p>
<p>
	　　观察世间苦众生誓求佛道而济度</p>
<p>
	　　已修广大真实行决定当得一切智</p>
<p>
	　　为彼深着邪见者指示咸令归正道</p>
<p>
	　　彼等由闻佛正教深入义味生尊重</p>
<p>
	　　犹如世间诸女人喜得生男心满足</p>
<p>
	　　是诸天子心清净志求无上佛菩提</p>
<p>
	　　曾于那由他劫中修习利他殊胜行</p>
<p>
	　　所化众生无限量皆能发起大乘心</p>
<p>
	　　具足福智相严身星宿劫中皆作佛</p>
<p>
	　　彼诸天子成佛时国土无量百千亿</p>
<p>
	　　广博殊妙不思议种种庄严无与等</p>
<p>
	　　三恶趣及八无暇彼诸佛刹未尝闻</p>
<p>
	　　亦无求证二乘人各各咸登不退地</p>
<p>
	　　又彼诸佛刹土中有情寿量悉同等</p>
<p>
	　　满足十亿恒河沙常能承事于诸佛</p>
<p>
	　　若令那由他众生依二乘法取灭度</p>
<p>
	　　不如能化于一人或男或女修大行</p>
<p>
	　　以初福聚比于此百千万分不及一</p>
<p>
	　　何况劝励于多人安住大乘菩萨道</p>
<p>
	　　马胜汝今当谛听如来出世甚希有</p>
<p>
	　　譬如优昙钵罗花经无边劫难值遇</p>
<p>
	　　善巧方便说法师能示真实无为道</p>
<p>
	　　志求寂静菩提者应当恭敬常亲近</p>
<p>
	　　那由他数诸天子散妙宝衣从空下</p>
<p>
	　　复以清净妙伽他称赞如来胜功德</p>
<p>
	　　佛说寂静甘露法能袪众生烦恼热</p>
<p>
	　　若依如来教奉行渐次得成无上觉</p>
		

	
	

		</div></div><hr><script charset='utf-8' src='../../js/footer.js'></script></body></html>