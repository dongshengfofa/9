<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第七卷 父子合集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第七卷 父子合集经</center></div><div class='fo'><center>经文出处:来自无量光明网</center><br/><br>
			<p>
	　　<strong>第七卷 父子合集经</strong></p>
<p>
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉诏译</p>
<p>
	　　紧那罗王授记品第十二</p>
<p>
	　　尔时会中。有八俱胝紧那罗王。其上首者名曰大树。见诸阿修罗王乃至诸药叉众。咸于佛所广作供养。复闻如来与授记别。心生惊疑叹未曾有。谓若佛说一切<a>世间</a>诸蕴界处。但有假名无有少分令众生见。若佛<a>菩萨</a>亦不可见。云何<a>世尊</a>于大众中。与诸天龙次第授记。复令化度无量有情。从一佛刹至一佛刹。奉觐如来经河沙劫。广修诸行得成佛道。具诸相好国土庄严。<a>寿命</a>劫数正像法等。乃至缘毕入般<a>涅盘</a>。既言诸法皆悉空寂。何能建立授记之事。时大树紧那罗王。生此疑心未能决了。合掌向佛以偈问曰</p>
<p>
	　　我闻如来作是说于佛妙慧心有疑</p>
<p>
	　　既言空已复授记此义甚深不能了</p>
<p>
	　　又云法界本空寂而说如月现于水</p>
<p>
	　　既言空寂复现形此义甚深不能了</p>
<p>
	　　云何诸法本无生复说乐求菩提者</p>
<p>
	　　既言无生何有求此义甚深不能了</p>
<p>
	　　云何诸法本无尽复说如来有灭度</p>
<p>
	　　我今请问牟尼尊此义甚深不能了</p>
<p>
	　　云何诸法皆如幻复说此殁得生天</p>
<p>
	　　既言如幻何有生此义甚深不能了</p>
<p>
	　　云何诸法无所依复说依止善知识</p>
<p>
	　　既言无依何假人此义甚深不能了</p>
<p>
	　　云何世间无作者复说有能断诸惑</p>
<p>
	　　既言无作断无由此义甚深不能了</p>
<p>
	　　云何诸法自性空复说观空得<a>解脱</a></p>
<p>
	　　既言空已复何观此义甚深不能了</p>
<p>
	　　云何诸法<a>刹那</a>灭复说诸法常不灭</p>
<p>
	　　既言迁变或凝常此义甚深不能了</p>
<p>
	　　云何福业非积聚而说修习成菩提</p>
<p>
	　　既言无集岂能成此义甚深不能了</p>
<p>
	　　云何诸法无所说复说毁谤堕恶道</p>
<p>
	　　既言无说谤何生此义甚深不能了</p>
<p>
	　　无能胜者所宣说种种差别难晓了</p>
<p>
	　　佛眼清净照世间普施群生<a>甘露</a>味</p>
<p>
	　　余无有能为我等决择如上所疑事</p>
<p>
	　　唯有如来能断除故我顶礼一切智</p>
<p>
	　　尔时世尊。为彼大树紧那罗王释诸疑故。以偈答曰</p>
<p>
	　　紧那罗王汝所问既空依何而授记</p>
<p>
	　　由彼达法性本空故得如来与授记</p>
<p>
	　　以何因缘作是说诸法若有实性者</p>
<p>
	　　则应不减亦不增于一切时无改转</p>
<p>
	　　譬如圆鉴挂空中假明缘故现色像</p>
<p>
	　　紧那罗王汝当知自性清净本如是</p>
<p>
	　　法性无垢常湛然亦无动乱及变异</p>
<p>
	　　汝观供养福业因于何法中有其相</p>
<p>
	　　应知法界本寂静智者观法不可得</p>
<p>
	　　诸有取相凡夫人于此疑惑不能了</p>
<p>
	　　汝问诸法本无生复说发心求佛道</p>
<p>
	　　紧那罗王汝当知十力妙智难思议</p>
<p>
	　　凡愚没溺<a>三界</a>中于诸欲境生耽着</p>
<p>
	　　由是常生颠倒心故受<a>生死</a>诸苦恼</p>
<p>
	　　从昔未闻于<a>正法</a>设得闻已而不解</p>
<p>
	　　使令安住实智中渐能求趣菩提果</p>
<p>
	　　汝问诸法本无灭何故如来有灭度</p>
<p>
	　　为破常见诸众生无有少法为常者</p>
<p>
	　　汝问诸法犹如幻见生天者故怀疑</p>
<p>
	　　为化凡愚诸众生恃己所有生憍慢</p>
<p>
	　　汝问诸法无所依而见依止善知识</p>
<p>
	　　若非依止<a>说法</a>师毕竟世间无出离</p>
<p>
	　　汝问诸法无主宰而见世间有作者</p>
<p>
	　　当观车由众分成有于运载作用事</p>
<p>
	　　为化着我诸众生及彼执着我所者</p>
<p>
	　　我为彼说无堪任是故但唯假名想</p>
<p>
	　　汝问诸法自性空复说观空得解脱</p>
<p>
	　　由彼分别执着心故于空义不能了</p>
<p>
	　　汝问诸行刹那灭复云诸法性不灭</p>
<p>
	　　为破着欲诸众生于非净处生净想</p>
<p>
	　　譬如远瞩于阳焰渴者趣之而求水</p>
<p>
	　　皆从<a>妄想</a>分别生当知水体不可得</p>
<p>
	　　阳焰之处本无水自性净中本无染</p>
<p>
	　　由彼愚夫颠倒心则为彼爱所缠缚</p>
<p>
	　　汝问诸法无所说亦云谤者堕恶道</p>
<p>
	　　愚夫闻已怀惊疑智者闻之除障碍</p>
<p>
	　　世间诸法本空寂无智妄计执为我</p>
<p>
	　　彼等若闻诸法空则生断灭怖畏想</p>
<p>
	　　若人毁谤于空法皆由执着我人相</p>
<p>
	　　犹如系缚于<a>虚空</a>增长愚痴堕恶趣</p>
<p>
	　　或说善业往天中或生人间受快乐</p>
<p>
	　　作者非实业不亡如梦中境<a>唯心</a>造</p>
<p>
	　　当知诸趣皆如梦由迷真故不觉知</p>
<p>
	　　梦中何有于去来愚夫妄谓真实境</p>
<p>
	　　我虽说有所作业十方推求无作者</p>
<p>
	　　譬如狂风吹树枝由相触故生其火</p>
<p>
	　　彼风及木无思念谓言我能出于火</p>
<p>
	　　两相因故火发生本无作者亦如此</p>
<p>
	　　汝问福业无积聚云何能得菩提果</p>
<p>
	　　如世间有百岁人虽经时分年无聚</p>
<p>
	　　汝问诸法不可尽云何复说业可尽</p>
<p>
	　　观空理者说无穷随世俗中则有尽</p>
<p>
	　　我虽演说真实际由颠倒故于外求</p>
<p>
	　　众生业惑障缘深不能了此胜义法</p>
<p>
	　　紧那罗王汝当知于此胜义善安住</p>
<p>
	　　一切诸相皆一相善通达者谓无相</p>
<p>
	　　一切菩萨之所行一切诸法皆无作</p>
<p>
	　　所谓阿字总持门由此入解一切法</p>
<p>
	　　紧那罗王汝当知一切诸法本寂静</p>
<p>
	　　此说无相总持门由阿字门而入解</p>
<p>
	　　紧那罗王汝当知一切诸法无分别</p>
<p>
	　　此说平等总持门由阿字门而入解</p>
<p>
	　　紧那罗王汝当知一切诸法无自性</p>
<p>
	　　此说清净总持门由阿字门而入解</p>
<p>
	　　紧那罗王汝当知一切诸法无有尽</p>
<p>
	　　此说离障总持门由阿字门而入解</p>
<p>
	　　紧那罗王汝当知一切诸法非思议</p>
<p>
	　　此说实相总持门由阿字门而入解</p>
<p>
	　　紧那罗王汝当知一切诸法无所趣</p>
<p>
	　　此说解脱总持门由阿字门而入解</p>
<p>
	　　紧那罗王汝当知一切诸法本无动</p>
<p>
	　　此说证净总持门由阿字门而入解</p>
<p>
	　　紧那罗王汝当知一切诸法假名说</p>
<p>
	　　此说真实总持门由阿字门而入解</p>
<p>
	　　紧那罗王汝当知一切诸法不可得</p>
<p>
	　　此说离相总持门由阿字门而入解</p>
<p>
	　　紧那罗王汝当知一切诸法离思念</p>
<p>
	　　此说静虑总持门由阿字门而入解</p>
<p>
	　　此法非见非对治求彼二相无所有</p>
<p>
	　　了知无相亦无名则能具足菩提道</p>
<p>
	　　若法可见可对治是法非实非平等</p>
<p>
	　　彼法自性离言诠譬如虚空无相似</p>
<p>
	　　法性无有种种相亦非一相及异相</p>
<p>
	　　非有冷相及热相如镜中像不可得</p>
<p>
	　　非有曲相及直相亦复无有明暗相</p>
<p>
	　　远离男相及女相此名入解真实相</p>
<p>
	　　非谄非诳非动乱无有舒卷微细相</p>
<p>
	　　亦无忿怒忻喜相非怯弱相起尽相</p>
<p>
	　　非有入相及出相亦无进相及退相</p>
<p>
	　　非其寤相及寐相复无去来现在相</p>
<p>
	　　非是眼相及瞻视亦非盲瞽与瘴瞖</p>
<p>
	　　非其调顺非刚强非有覆藏及显露</p>
<p>
	　　非是动转及止息离诸戏论常湛然</p>
<p>
	　　智者当作如是观此名了知佛境界</p>
<p>
	　　为欲调伏世间故于离言法强分别</p>
<p>
	　　于此胜义善知了则能通达一切法</p>
<p>
	　　尔时大树紧那罗王。闻佛世尊释诸疑已。及闻演说总持字门深生入解。心大<a>欢喜</a>得未曾有。以<a>神通</a>力化八俱胝<a>殊胜</a>楼阁。巧妙奇绝。或住山峰或依林木。或化现于莲华之上。是诸重阁皆以七宝。合成花盖而悬其上。一一皆有众宝幢幡宝幔花鬘次第严饰。是八俱胝紧那罗王。各各升彼楼阁之上。于虚空中右绕三匝。复以上妙水陆之花而散佛上。散已即从重阁而下。至于佛所复绕三匝。瞻仰尊颜目不暂舍。一心合掌住立一面。思念如来过去现在积集无量最胜功德。佛知是已口放净光时尊者马胜<a>比丘</a>睹是相已头面<a>礼佛</a>。以偈问曰</p>
<p>
	　　如来今者放光明净妙难思甚希有</p>
<p>
	　　时众谛视于慈容犹若披云瞻满月</p>
<p>
	　　何人今于世尊所乐闻最上微妙法</p>
<p>
	　　以真实智善了知放此光明垂印可</p>
<p>
	　　谁人初发菩提心感佛加持现斯瑞</p>
<p>
	　　唯愿说此光因缘制诸外道令生信</p>
<p>
	　　是时诸来大集会咸各欢喜发净心</p>
<p>
	　　冀闻清净甘露音闻已奉行于<a>佛教</a></p>
<p>
	　　尔时世尊。为尊者马胜比丘说伽陀曰</p>
<p>
	　　具寿马胜问斯义当一心听无异缘</p>
<p>
	　　我今为彼紧那罗授记未来成佛事</p>
<p>
	　　彼所请问极难解皆为利乐诸世间</p>
<p>
	　　我今为断彼疑心令于<a>佛法</a>善安住</p>
<p>
	　　此大树紧那罗王与八俱胝徒属众</p>
<p>
	　　由兴供养净福因命终当得生天上</p>
<p>
	　　展转天中受妙乐满足九十俱胝岁</p>
<p>
	　　获得如意五神通亲近承事河沙佛</p>
<p>
	　　经历那由他刹土常说胜义第一法</p>
<p>
	　　化度那由他有情得成无上菩提道</p>
<p>
	　　号曰无量光如来劫名国土皆无异</p>
<p>
	　　人中师子十力尊具足无边大智慧</p>
<p>
	　　彼国所有诸菩萨修习善根悉<a>圆满</a></p>
<p>
	　　亦无求趣二乘人皆是一生居补处</p>
<p>
	　　如是彼诸菩萨众各怀悲愿利群生</p>
<p>
	　　能与世间作照明后当次第得作佛</p>
<p>
	　　彼诸国土胜庄严离诸秽恶无烦恼</p>
<p>
	　　犹如睹史多天宫受用清净知止足</p>
<p>
	　　一切过患八无暇乃至名字未尝闻</p>
<p>
	　　有情安隐住其中常飡法味<a>禅悦</a>乐</p>
<p>
	　　大哉善逝天中天与授紧那罗佛记</p>
<p>
	　　时众闻已心泰然稽首致礼无上士</p>
<p>
	　　父子合集经宝璎珞天授记品第十三</p>
<p>
	　　尔时会中。有八俱胝宝璎珞天子。见诸阿修罗乃至紧那罗等于佛会所作大供养。及闻如来与彼授记。心甚欢喜得未曾有。时诸天子为供佛故。发勇猛心。绕迦毗罗城周匝六十踰缮那量。于虚空中雨曼陀罗花。缤纷而下积至于膝。作供养已绕佛三匝。住在一面合掌向佛。以偈赞曰</p>
<p>
	　　具足大悲十力尊能救一切众生者</p>
<p>
	　　诸根寂静放光明故我敬礼圣中圣</p>
<p>
	　　诸天及龙人非人于佛法中生爱乐</p>
<p>
	　　最上牟尼大导师是故我今归命礼</p>
<p>
	　　如来出现于世间譬若众星中满月</p>
<p>
	　　无边福智庄严身众生观者心无厌</p>
<p>
	　　具足种种清净法六通三明四<a>无畏</a></p>
<p>
	　　十八不共法难量是故我今归命礼</p>
<p>
	　　三十二相皆圆满八十随好妙严身</p>
<p>
	　　巍巍犹若天帝幢是故我今归命礼</p>
<p>
	　　成就最胜三摩地能断轮回诸结缚</p>
<p>
	　　降伏无数亿魔军湛然安住心无动</p>
<p>
	　　如来智慧力坚固常说<a>四谛</a>真实法</p>
<p>
	　　广能化利诸人天咸令超越于<a>彼岸</a></p>
<p>
	　　人中最胜释师子破诸邪见及异论</p>
<p>
	　　愿我当得如世尊说法使离诸痴暗</p>
<p>
	　　超出世间成正觉常兴四种无量心</p>
<p>
	　　怜愍摄受诸众生同证菩提无上道</p>
<p>
	　　尔时世尊。知诸天子深心所念。即于口中放大光明。时尊者马胜比丘睹是相已。合掌向佛以偈问曰</p>
<p>
	　　牟尼现是希有相时众瞩已心忻悦</p>
<p>
	　　各各谛奉大慈颜愿说放光之所以</p>
<p>
	　　如来今放此净光必兴广大利益事</p>
<p>
	　　我等顶礼无上尊唯冀洪音为开示</p>
<p>
	　　尔时世尊。为马胜比丘说伽陀曰</p>
<p>
	　　善哉马胜问斯义今当为汝分别说</p>
<p>
	　　我为利乐诸人天与璎珞天授佛记</p>
<p>
	　　如来若不因请说无由记别<a>弟子</a>事</p>
<p>
	　　答汝问故息群疑彼离疑则心安住</p>
<p>
	　　宝璎珞天于我所以净意乐伸供养</p>
<p>
	　　从此展<a>转生</a>诸天百千天子常围绕</p>
<p>
	　　复持天上妙香花供养无量俱胝佛</p>
<p>
	　　于彼佛所发净心爱乐<a>修行</a>菩萨道</p>
<p>
	　　如是精进供养已复于未来作佛事</p>
<p>
	　　奉觐那由他世尊常说伽陀赞佛德</p>
<p>
	　　如理广修清净行得那罗延坚固身</p>
<p>
	　　于其欢喜劫中生具足圆成一切智</p>
<p>
	　　号曰华幢胜如来有大名称无与等</p>
<p>
	　　并余天子八俱胝同一劫中皆作佛</p>
<p>
	　　彼佛土中无<a>地狱</a>亦无鬼趣与傍生</p>
<p>
	　　及阿修罗憍慢心离于八难诸危苦</p>
<p>
	　　彼诸天子成佛刹悉如三十三天中</p>
<p>
	　　国土富乐遍庄严寿量长远皆相似</p>
<p>
	　　彼土既无恶趣名泥复有作恶业者</p>
<p>
	　　众生各各随法行皆住无诤清净行</p>
<p>
	　　所化众生无有边过彼恒河沙数量</p>
<p>
	　　彼佛出现世间时常说胜义第一法</p>
<p>
	　　如是<a>化缘</a>归寂已广布<a>舍利</a>起塔庙</p>
<p>
	　　一一舍利胜难思其中皆有佛身相</p>
<p>
	　　咸各称赞佛功德住虚空中现神变</p>
<p>
	　　<a>教化</a>无量诸众生皆发无上菩提意</p>
<p>
	　　十力牟尼方便力为彼天子授道记</p>
<p>
	　　时诸大众闻佛言住正思惟心寂静</p>
		

	
	

		</div></div><hr><script charset='utf-8' src='../../js/footer.js'></script></body></html>