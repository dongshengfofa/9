<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 父子合集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 父子合集经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三卷 父子合集经</strong></p>
<p>
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉诏译</p>
<p>
	　　净饭王致礼如来品第三</p>
<p>
	　　尔时净饭王。将诸释种前后围绕。诣尼拘律陀园中。到已即下宝饰车乘。与诸臣从徒步而进。<a>世尊</a>知已欲化父王舍除憍慢发生净信。即升空中现神变相。游行往来<a>自在</a>无碍。时<a>娑婆世界</a>主大梵天王。在如来左。<a>帝释天</a>主居如来右。焰摩天王都史多天王。乐变化天王。他化自在天王。各各执持种种宝盖。随从如来乘空而行。多闻天王持国天王。合掌作礼住立东面。<a>增长天王</a>广目天王。头顶致敬住立西面。复有六欲诸天眷属。雨诸天花优钵罗花拘没那花奔拏利迦花曼陀罗花。及雨上妙细末栴檀沉水香等。诸天伎乐众妙歌舞。于<a>虚空</a>中一时俱作</p>
<p>
	　　尔时世尊。以<a>神通</a>力化作无数七宝楼阁。微妙庄严光明赫奕。令彼时会若天若人互相往来各得相见。是时众会心大<a>欢喜</a>。从昔已来未曾有也。时净饭王睹斯瑞相生希有心。即作是说。如来昔日为太子时。不以四天下转轮王位富贵自在心生顾恋。今于三千<a>大千世界</a>为大法王。具足圣<a>财神</a>通自在。常得诸天恭敬围绕。胜过于彼不可比喻。我今唯有释种眷属及诸人民。而为侍从。作是说已。喜悦无量生清净心。偏袒右肩右膝着地。合掌恭敬瞻仰如来。头面致礼。复作是言。世尊初生无人扶侍。即行七步观视十方。我于<a>世间</a>。最尊最胜。更无过上。越老病死。尽苦边际。我于尔时见是事已。心生欢喜曾伸礼敬。又复世尊为太子时。往田野中观于农作。憩阎浮树荫凉之下。日虽西昃其影不移。是时复有六欲天子。合掌恭敬侍立其侧。我于尔时亦伸礼敬。今睹世尊现是瑞相。乃为第三向佛作礼。时净饭王欲重宣此义。而说偈言</p>
<p>
	　　福智无比两足尊初生即行于七步</p>
<p>
	　　唱言世间独为胜我于彼时曾致礼</p>
<p>
	　　又观农作憩阴凉日昃其影不移动</p>
<p>
	　　六欲诸天侍其侧我于彼时伸礼敬</p>
<p>
	　　今佛现此神变相愍念于我及众生</p>
<p>
	　　世间无有如佛者此乃第三头面礼</p>
<p>
	　　昔日我为立其名号曰一切义成就</p>
<p>
	　　已得佛果遂夙心喜悦犹如饮<a>甘露</a></p>
<p>
	　　时六欲天子。知净饭王一心渴仰欲睹如来。先于尼俱律陀园中。为佛世尊敷师子座。其座高胜诸珍严莹。即以天中憍奢阇衣上妙白[叠*毛]铺设其上。又彼林中自然化出众妙衣服。周匝庄严处处垂下。设座毕已。迎请世尊安坐其上。我自舍家至于成佛。乃与父王初得相见。作是念已从空中下。时净饭王获奉如来心大欢喜得未曾有。瞻仰粹容目不暂舍。尊重赞叹问讯慰劳。佛于座上结加趺坐。王与释种退坐一面</p>
<p>
	　　是时复有<a>色界</a>诸天皆来佛会。所谓梵众天。梵辅天。大梵王天。少光天。无量光天。极光净天。遍净天。无量净天。无云天。福生天。广果天。无烦天。无热天。善现天。善见天。色究竟天等。睹佛世尊为化父王现斯瑞相。咸皆欢喜共相庆慰。各持天中曼陀罗花摩诃曼陀罗花。而散佛上。又复以诸上妙天衣悬于空中。而为供养。复以种种严身之具。宝冠耳珰。指环臂钏。珠佩璎珞。珍琦束带。或以黄金为鬘众宝间饰。众宝为鬘黄金间饰。如是宝鬘贯以金线。巧妙光丽。奉上如来。又以种种上妙宝盖宝幢宝幡。行列供养。时诸天子作供养已。头面作礼住虚空中。散诸香水如微细雨。各各合掌以偈赞佛</p>
<p>
	　　归依最胜大丈夫善能摄化群生者</p>
<p>
	　　具大福智及名闻一切世间无与等</p>
<p>
	　　归依最胜大丈夫胜慧深广难思议</p>
<p>
	　　大悲怜愍诸有情为说<a>四谛</a>真实法</p>
<p>
	　　归依最胜大丈夫永离贪恚愚痴垢</p>
<p>
	　　巍巍相好遍庄严犹若金山显大海</p>
<p>
	　　归依最胜大丈夫能摧异论无怯弱</p>
<p>
	　　咸令舍除迷妄情具修<a>正见</a>清净行</p>
<p>
	　　我等自惟宿福庆得值能仁出世间</p>
<p>
	　　以此供养少善根回向自他得作佛</p>
<p>
	　　父子合集经阿修罗王授记品第四</p>
<p>
	　　尔时世尊为化父王现神变已。时彼会中有诸阿修罗王。瞩是瑞相心各踊悦。复见色界诸天子等广大供养。深生<a>随喜</a>。时有上首尾摩唧怛啰阿修罗王。而作是言。我今于佛最初供养。以神通力。于彼园中即时化作六十那庾多众宝网幔。杂色间饰弥覆空中。宝幔之下复现六十那庾多宝庄严地。宝地之上复现六十那庾多殊妙楼阁。一一楼阁宝为其门。黄金楼阁以银为门。琉璃为牖。砗磲为柱。玻璃为栱。码瑙为地。真珠等宝间饰庄严。白银楼阁以金为门。琉璃为牖。珊瑚为柱。砗磲为拱。玻璃为地。真珠等宝间饰庄严。乃至码瑙楼阁玻璃为门。如是七宝所成楼阁户牖柱栱次第庄严。一一门中各现众宝师子之座。于座左右皆有修罗童子童女。手执白拂或持宝扇侍立其侧。一一座上有众宝盖。于前复现众色宝幢。于黄金门现出青幢。黄色为顶黄金为干。于白银门现出黄幢。青色为顶赤宝为干。于琉璃门现出红幢。赤色为顶黄金为干。于众宝门现彩画幢。众色为顶白银为干。如上所现众宝网幔宝地楼阁宝幢幡盖回转空中。绕佛三匝行列而住。如三十三天伊罗钵那大龙象王。徐行旋绕帝释天主。亦复如此。又复降雨天诸妙花。所谓曼陀罗花摩诃曼陀罗花。曼殊沙花摩诃曼殊沙花。波噜沙迦花摩诃波噜沙迦花迦哩迦啰嚩花摩诃迦哩迦啰嚩花。钵吒罗花摩诃钵吒罗花。唧怛啰钵吒罗花摩诃唧怛啰钵吒罗花。又雨七宝所成之花。黄金花白银花砗磲花码瑙花吠琉璃花玻胝迦花真珠花等。复雨珍琦玩好之具。时会所乐皆得如意。又复降雨众妙香水涂香末香沉水香等。时迦毗罗城所积之花。举高七尺广六由旬。与其香水合和成泥。佛神力故。其香普薰遍满三千大千世界。其中众生若天若人闻是香已。皆发阿耨多罗三藐三菩提心。得不退转。彼阿修罗王作供养已。乘七宝车绕佛三匝。合掌向佛以偈赞曰</p>
<p>
	　　最胜无动尊圆成菩提果</p>
<p>
	　　能化诸有情出离于<a>三界</a></p>
<p>
	　　我以清净心现前伸供养</p>
<p>
	　　愿得如世尊永脱轮回苦</p>
<p>
	　　牟尼大圣主离染除诸惑</p>
<p>
	　　堪为<a>天人</a>师救拔超<a>彼岸</a></p>
<p>
	　　善宣微妙法调伏诸众生</p>
<p>
	　　度老死苦厄故我称赞礼</p>
<p>
	　　时尾摩唧怛啰阿修罗王。偈赞佛已。我今供养心犹未足。复以海中所有一切无价珍宝。奉上如来。以神通力化作六十那庾多微妙宝车。一一宝车以调顺马而驾御之。皆以金宝装校严饰。一一车上有妙幰盖。悬众宝铃出声和雅。其上各有阿修罗女。色相具足献妙歌舞。作诸伎乐其声嘹喨闻者无厌。佛神力故。令此乐音遍彻三千大千世界。其中有情闻是声已。身意泰然离诸染着。皆于阿耨多罗三藐三菩提。心不退转。时阿修罗王作供养已。与其眷属心大欢喜。合掌向佛重说偈言</p>
<p>
	　　愿我常亲近牟尼大导师</p>
<p>
	　　设最上供养得尽诸苦际</p>
<p>
	　　尔时会中复有阿修罗王。名曰极喜。发清净心广兴供养。一一供养与尾摩唧怛啰阿修罗王。等无有异。作供养已。乘七宝车绕佛三匝。合掌向佛以偈赞曰</p>
<p>
	　　归依无上十力尊具修无边真实行</p>
<p>
	　　决定了达一切法永断诸惑得<a>无畏</a></p>
<p>
	　　归依三界大导师<a>解脱</a>有爱诸结缚</p>
<p>
	　　己超菩提胜彼岸复能拯拔沉溺者</p>
<p>
	　　如来善说出离道众生闻已咸信受</p>
<p>
	　　皆令清净涤诸染犹若莲花不着水</p>
<p>
	　　牟尼胜智善观察了诸法空亦无相</p>
<p>
	　　不着一切有为行譬如虚空无所依</p>
<p>
	　　尔时会中复有阿修罗王。名曰妙臂。发清净心广兴供养。一一供养与极喜阿修罗王。等无有异。作供养已。乘七宝车绕佛三匝。手捧金栗散如来上。合掌向佛以偈赞曰</p>
<p>
	　　稽首吉祥调御师天中世间无与等</p>
<p>
	　　了知众生性本空但有假想如阳焰</p>
<p>
	　　无作无受无众生<a>无我</a>无人无彼此</p>
<p>
	　　无言无说自性空诸法本来常寂静</p>
<p>
	　　推求诸法不可得则于<a>佛教</a>善入解</p>
<p>
	　　是人得名法王子随顺先佛之所行</p>
<p>
	　　我今于佛伸供养调伏难化诸众生</p>
<p>
	　　以此称赞少善根回向自他皆作佛</p>
<p>
	　　尔时会中复有阿修罗王。名曰大力。发清净心广兴供养。一一供养与妙臂阿修罗王。等无有异。作供养已。乘七宝车绕佛三匝。以诸宝花而散佛上。合掌向佛以偈赞曰</p>
<p>
	　　稽首大法王慧眼照三有</p>
<p>
	　　已渡<a>生死</a>海到究竟彼岸</p>
<p>
	　　教导诸有情除惑无怖畏</p>
<p>
	　　越四种瀑流得至安隐处</p>
<p>
	　　甚深微妙慧穷世间源底</p>
<p>
	　　知众生所欲深着颠倒想</p>
<p>
	　　常以大悲心开示令<a>觉悟</a></p>
<p>
	　　破彼邪妄智具足真实见</p>
<p>
	　　了达一切法无垢无所著</p>
<p>
	　　如幻化阳焰亦如水中月</p>
<p>
	　　牟尼最胜尊视众生如子</p>
<p>
	　　皆令修正行不着于三世</p>
<p>
	　　如来出世间了法皆虚假</p>
<p>
	　　自性无所得他性悉皆空</p>
<p>
	　　如世间愚夫梦中受欲乐</p>
<p>
	　　毕竟不可得应当如理思</p>
<p>
	　　尔时会中复有阿修罗王。名曰罗睺。发清净心广兴供养。一一供养与大力阿修罗王。等无有异。作供养已。乘七宝车绕佛三匝。复以上妙唧怛啰钵吒罗花而散佛上。合掌向佛以偈赞曰</p>
<p>
	　　巍巍无上士身光极晃耀</p>
<p>
	　　诸天及世人无有如佛者</p>
<p>
	　　犹若以芥子比于弥卢山</p>
<p>
	　　亦如牛迹水以况于溟渤</p>
<p>
	　　如来妙色相世间无与等</p>
<p>
	　　一一相端严观者心无厌</p>
<p>
	　　妙相难思议超过一切色</p>
<p>
	　　如日照世间余光皆隐没</p>
<p>
	　　佛威德光明映蔽诸天众</p>
<p>
	　　如月现长空星光皆晦昧</p>
<p>
	　　慧深如巨海身相若金山</p>
<p>
	　　佛身智光明三界无伦匹</p>
<p>
	　　尔时会中复有阿修罗王。名曰净戒。发清净心广兴供养。一一供养与罗睺阿修罗王。等无有异。作供养已。乘七宝车绕佛三匝。复以摩诃唧怛啰钵吒罗花。而散佛上。合掌向佛以偈赞曰</p>
<p>
	　　牟尼具胜智光明能破贪恚愚痴暗</p>
<p>
	　　成就最上奢摩他降注法雨沃群品</p>
<p>
	　　如来金刚座道场炽然智炬照三有</p>
<p>
	　　能爇众生烦恼薪使无遗余成灰烬</p>
<p>
	　　无量百千俱胝劫积集任持妙法藏</p>
<p>
	　　普施热恼诸群迷闻者皆如饮甘露</p>
<p>
	　　如来出现于世间能示众生正<a>法眼</a></p>
<p>
	　　无明生死长夜中智慧摩尼能显照</p>
<p>
	　　尔时会中复有阿修罗王。名喜斗战。发清净心广兴供养。一一供养与净戒阿修罗王。等无有异。作供养已。乘七宝车绕佛三匝。复以上妙钵吒罗花而散佛上。合掌向佛以偈赞曰</p>
<p>
	　　归依圣主释师子于诸法中得无畏</p>
<p>
	　　犹如勇将擐甲胄降伏他兵无怯弱</p>
<p>
	　　能仁诸根常寂静不为烦恼所动乱</p>
<p>
	　　永尽三毒一切垢余习展转不复起</p>
<p>
	　　如来六返观众生无爱无憎无分别</p>
<p>
	　　安住<a>无缘</a>广大慈于冤亲境悉平等</p>
<p>
	　　佛知众生种种想各各开示袪诸妄</p>
<p>
	　　皆令善住正思惟了心如幻无所著</p>
<p>
	　　尔时会中复有阿修罗王。名曰妙眼。发清净心广兴供养。一一供养与喜斗战阿修罗王。等无有异。作供养已。乘七宝车绕佛三匝。复以摩诃钵吒罗花而散佛上。合掌向佛以偈赞曰</p>
<p>
	　　大威德世尊了诸法实相</p>
<p>
	　　所谓诸法者从因缘故有</p>
<p>
	　　无法无非法寻求不可得</p>
<p>
	　　若有法可说此说唯假名</p>
<p>
	　　如是种种相本来常寂静</p>
<p>
	　　无名亦无相牟尼之所说</p>
<p>
	　　虽说而无说少分不可得</p>
<p>
	　　说者既亦无听者亦如是</p>
<p>
	　　善达如是义不着一切法</p>
<p>
	　　则能行大行是名真佛子</p>
<p>
	　　尔时会中复有阿修罗王。名越三世。发清净心广兴供养。一一供养与妙眼阿修罗王。等无有异。作供养已。乘七宝车绕佛三匝。复以殊妙真珠璎珞奉施如来。合掌向佛以偈赞曰</p>
<p>
	　　如来具足诸功德净戒威仪悉<a>圆满</a></p>
<p>
	　　四种魔军智伏除三界无与佛齐等</p>
<p>
	　　如来<a>定力</a>无能动非浅智者所能测</p>
<p>
	　　行住坐卧定相应现诸利乐神通事</p>
<p>
	　　如来胜慧无过上于大众中师子吼</p>
<p>
	　　善说妙法破群疑摄化一切诸外道</p>
<p>
	　　如来身色超三有种种相好遍庄严</p>
<p>
	　　光明赫奕若金山广修檀施所获得</p>
<p>
	　　尔时会中复有阿修罗王。名曰普耀。发清净心广兴供养。一一供养与越三世阿修罗王。等无有异。作供养已。乘七宝车绕佛三匝。复以众妙珍宝散如来上。合掌向佛以偈赞曰</p>
<p>
	　　我等舍离五欲乐来诣佛所伸供养</p>
<p>
	　　各见如来对已前此不共德难思议</p>
<p>
	　　一音所演清净法或乐广说或略说</p>
<p>
	　　各随意欲而解了此不共德难思议</p>
<p>
	　　一音所演清净法随其趣类各得解</p>
<p>
	　　如来善巧应其机此不共德难思议</p>
<p>
	　　一音所演清净法或令修习或调伏</p>
<p>
	　　或有获证诸果利此不共德难思议</p>
<p>
	　　尔时会中复有阿修罗王。名目真邻陀。发清净心广兴供养。一一供养与普耀阿修罗王。等无有异。作供养已。乘七宝车绕佛三匝。以赤真珠而散佛上。合掌向佛以偈赞曰</p>
<p>
	　　如来善化于父王舍除憍慢及邪见</p>
<p>
	　　令发坚固净<a>信心</a>此为最上无比子</p>
<p>
	　　法无自性从缘生如梦受乐非实事</p>
<p>
	　　应知彼乐随想起是则名了诸法性</p>
<p>
	　　譬如秋空起浮云妄情执有非坚固</p>
<p>
	　　依于牟尼教法中智者不应增我慢</p>
<p>
	　　心善观察不放逸则于世间无所著</p>
<p>
	　　是名安住<a>佛法</a>中当证如幼三摩地</p>
<p>
	　　时诸阿修罗王作供养已。各各合掌住立佛前。身意泰然快得善利。皆发阿耨多罗三藐三菩提心。尔时世尊知诸阿修罗王心之所念。于大众中现微笑相。即于面门放五色光。其光遍照普佛世界。绕佛三匝复从世尊顶门而入。时尊者马胜睹是相已。从座而起偏袒右肩。右膝着地头面作礼。白言。世尊。以何因缘现斯瑞相。合掌向佛以偈问曰</p>
<p>
	　　人中最胜释师子现斯瑞相非无因</p>
<p>
	　　唯愿大悲为我说闻已皆使心安泰</p>
<p>
	　　六十那由阿修罗广大净心兴供养</p>
<p>
	　　将非如来与授记令彼闻已生欢喜</p>
<p>
	　　时会咸作是思念放此光明非小缘</p>
<p>
	　　唯愿如来愍我辈为说现相之所以</p>
<p>
	　　为当有发菩提心或复初生于净信</p>
<p>
	　　如来各各悉了知愿决众疑速当说</p>
<p>
	　　尔时世尊以偈答曰</p>
<p>
	　　善哉马胜大<a>比丘</a>汝能咨问放光事</p>
<p>
	　　我今欲于众会中记别最上真实果</p>
<p>
	　　诸阿修罗兴福业志求无上大菩提</p>
<p>
	　　贪恚障染悉蠲除如手触空无所碍</p>
<p>
	　　由此发生清净意广兴无边妙供养</p>
<p>
	　　后当舍此修罗身常生胜处增明慧</p>
<p>
	　　未来过彼河沙劫亲近承事诸如来</p>
<p>
	　　后身得作法中王相继成佛同名号</p>
<p>
	　　皆称最上灯如来名闻普遍十方界</p>
<p>
	　　<a>教化</a>六十那庾多众生闻法咸得度</p>
<p>
	　　国土广博极严净尽一三千大千界</p>
<p>
	　　其中受化诸众生具足福德及智慧</p>
<p>
	　　不造一切非法业皆修平等安乐行</p>
<p>
	　　彼佛皆说无诤法闻者无著亦无碍</p>
<p>
	　　佛寿六十那庾多众生住命等无异</p>
<p>
	　　彼诸如来<a>化缘</a>终机感相从亦入灭</p>
<p>
	　　次第绍隆得作佛国土寿量悉同然</p>
<p>
	　　亦化如上诸有情受持<a>正法</a>为佛子</p>
		

	
	

		</div></div><hr><script charset='utf-8' src='../../js/footer.js'></script></body></html>