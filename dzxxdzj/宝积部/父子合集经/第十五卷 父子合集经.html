<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十五卷 父子合集经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十五卷 父子合集经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十五卷 父子合集经</strong></p>
<p>
	　　西天译经<a>三藏</a>朝散大夫试鸿胪卿宣梵大师赐紫<a>沙门</a>臣日称等奉诏译</p>
<p>
	　　外道<a>婆罗门</a>授记品第二十五</p>
<p>
	　　尔时会中有外道婆罗门。名钵哩没啰惹迦。与其眷属六万人俱。见诸阿修罗王。迦楼罗王。诸大龙王。夜叉乾闼婆等。及璎珞天。四天王天。三十三天焰摩天。睹史多天。乐变化天。他化<a>自在</a>天。梵众天。光音天。遍净天。广果天等。作供养已。蒙佛授记。及闻净居诸天子众以妙音声说偈赞佛。<a>欢喜</a>踊跃。得未曾有。时彼外道从座而起合掌向佛。而作是言。我闻瞿昙说<a>无我</a>法。心不爱乐而生疑惑。不乐住处无家所归。沙门瞿昙。若无我者。何故此身从因缘生。我见瞿昙<a>神通</a>色相。于<a>天人</a>中最为第一。具足成就广大威德。令诸见者皆生欢喜。又尝为诸广果天子。说一切法即是如来。云何乃言无有我耶。沙门瞿昙。愿为时会如实分别。我当听受。唯有如来他心能知。令我了解断除疑网。佛言。善哉外道。假使汝伸百千问难。我悉能答不以为难。我返问汝随汝意答。外道。云何有情最初结生入母胎中。汝知之否。外道答言。我宗所说有三种因。父母和合如是成胎。佛言外道。彼胎为从父贪起耶。答言不也。佛言外道。彼胎为从母思起耶。答言不也。佛言外道。彼胎为从天中退没入母腹耶。外道答言。不知也。外道。彼胎为从人趣中殁入母腹耶。答言。不知也。外道。彼胎为从阿修罗中<a>地狱</a>中畜生中饿鬼中殁入母腹耶。外道答言。皆不知也。佛言。外道于意云何。彼胎为从色生入母腹耶。答言。不知也。佛言外道。于意云何。彼胎为从受想行识生入母腹耶。答言。不知也。作是说已。佛即告言外道。此法甚深微细难知。非汝论议测度能解。唯具<a>正见</a>专心修学。于此理趣方能了知。譬如有人患其眼根。得遇良医治差其目。由是缘故复见众色。外道。若能亲近诸善知识。是人即得慧眼清净。以其慧眼得见深法。若不具足信等五根。入解深法无有是处。是故汝等诸外道辈。在昔<a>生死</a>长夜之中。为彼邪论之所诳惑。起于异见坚执不舍。于其非法取为<a>正法</a>。于非<a>解脱</a>执为解脱。于非出离而为出离。汝师自坏亦坏汝等。外道。譬如有人自己无目。为诸盲者而作引导。当知此辈必堕险难。如是沙门惑婆罗门。实非先觉自称先觉。自处非道说为正道。自未调伏谓已调伏。自依邪念谓为<a>正念</a>。自非救度谓能救度。自不能知出离之道。谓我能知出离之道。佛言外道。如牧牛人牵牛渡水。先不能知水之浅处。误入深渊旋转洄洑。彼牛舍此未达<a>彼岸</a>。溺于中流困厄无救。何以故。由牧牛者不能导故。外道。如汝等辈。实非导师自谓导师。令受化者返遭困厄。亦复如是。佛言外道。我称导师真善调伏。令于正法决定安隐。我是正觉如实觉了。令诸有情真实<a>觉悟</a>。我常正念忆持不忘。亦令众生离诸散乱。我善出离永脱轮回。令所化者得尽苦际。我示正道决定无异。令所化者得到彼岸。外道。汝今欲求解脱法者。应当发起清净乐欲一心尊重精勤修学。先所未闻出离法要。当生净信令汝入解。先已学者汝宗论议。应当舍离更不寻求。先未获得正法之藏。令汝悟入通达无碍。佛言外道。于我法中说有三种和合相应得入胎藏。所言父者。是为过去先业之因。所言母者。乃为过去先业之缘。最初结生羯逻蓝位。业招彼识托母胎中。此业熟故于彼受生。如寻香城随心所现。识依胎已渐次增广。譬如<a>世间</a>药草<a>丛林</a>依彼大地而得生长。外道。如是彼识入母胎已。渐次成就身支具足。将及产生形分显现。因缘和合相续不断。外道。如是胎中最初结生分位差别。唯除如来具一切智号正遍知真实了达。无智愚夫则不能解</p>
<p>
	　　佛言外道。若彼有情从地狱殁得生人趣。入母胎中出生世间。当有是相。其声嘶嗄语不明了。有所言说人不信用。匆遽慞惶事多忘失。心常恐怖身毛颤耸。梦中时见大火炽然。釜镬沸腾。奔走求避。狱卒罗刹执杖驱逐。或见被缚置于柱橛以杖捶打求脱不能。或见狂象毒蛇所趁交横驰走不知方处。为人轻贱视之如贼外道。是为从地狱来有是余习。智者了知愚夫不解</p>
<p>
	　　佛言外道。若彼有情从畜生殁得生人趣。入母胎中出生世间。当有是相。为人闇钝懒惰多睡。乐食泥土咀嚼草木。与愚痴人共为交友。常处黑暗及泥涂中。或坐或立足指掘地。头多臭气蝇虫[口*(一/巾)]食。动摇无时不能暂止。常苦饥渴。或得微劣不净饮食。便生喜足。多为谄诈虚说见闻。或于梦中身堕粪秽。或于田野啖其水草。或梦山谷丛林之中。为彼大蟒缠绕于身。受大惊怖无救护者。外道。是为从畜生来有是余习。设经一劫说不能尽。智者了知愚夫不解</p>
<p>
	　　佛言外道。若彼有情从鬼趣殁得生人趣。入母胎中出生世间。当有是相。其发黄赤怒目直视。常苦饥渴性唯悭嫉。多希财利心无止足。若见他财为己有想。于他好物思欲窃取不净残食食而无耻。见他所有园林花果。多欲摘取而损坏之。外道。是为从鬼趣来有是余习。智者了知愚夫不解</p>
<p>
	　　佛言外道。若彼有情从修罗殁得生人趣。入母胎中出生世间。当有是相。常怀忿怒我慢高心。乐为诤竞结怨不舍。勇健多力喜于斗战。多恃唇吻陵蔑于他。亦有智力及无明力。攻破他论以自活命。外道。是为从修罗来有是余习。智者所知愚夫不解</p>
<p>
	　　佛言外道。若彼有情从人趣殁复生人趣。入母胎中出生世间。当有是相。是人质直乐近贤善弃远恶人。笃信守节顾惜善名。性乐工巧。常怀愧耻乐行惠施。于善人所心无违逆。先观后作。言无疏谬。善能机辩通致使命。所有教敕忆持不忘。于处非处而能拣择。外道。是为从人趣来有是余习。智者所知愚夫不解。</p>
<p>
	　　佛言外道。若彼有情从天界殁得生人趣。入母胎中出生世间。当有是相。为人端正常好洁净。喜服华鬘薰香涂香。沐浴其身厌于尘垢。于彼五欲歌舞音乐。唯择上妙而不淫泆。常与善人共为交契。好登楼阁华丽堂宇。性唯慈忍令他喜悦。常以上服璎珞严身。进止威仪心无懈惰。外道。是为从天中来有是余习。智者所知愚夫不解</p>
<p>
	　　佛言外道。若善男子善女人。于善知识亲近恭敬供养<a>礼拜</a>。乐闻正法如理作意。即得超越如向所说诸恶色相</p>
<p>
	　　外道当知。若地狱来生人间者。以其先因多造嗔业损害有情。堕在地狱受诸苦恼。今得为人尚怀嗔恼。遇善知识为说对治相应善法。令起慈心。渐令修习戒波罗蜜</p>
<p>
	　　外道当知。若畜生来生人间者。以其先因积集愚痴数数造作彼不净行。今得为人尚多淫泆。遇善知识为说十二缘生观行。对治无明。令生觉悟发生净慧。渐令修习般若波罗蜜</p>
<p>
	　　外道当知。若鬼趣来生人间者。彼由先因悭贪嫉妒长时造作而无间断。今得人身性多鄙吝。遇善知识为说布施相应善法。对治彼悭。渐令修习施波罗蜜。外道当知。若阿修罗中来生人间者。彼先造作广大福行。常生我慢陵蔑他人。今生人中性多高举。遇善知识为说六处及空法门。对治我慢。渐令修习忍波罗蜜</p>
<p>
	　　外道当知。若人趣中来生人间者。由彼先修十善业道惯习力故。乐近善友柔和共住。观察正理悟无常法。厌生死苦忻真常乐。渐次修习<a>六波罗蜜</a>。能发无上菩提道意。当得如来一切种智</p>
<p>
	　　外道当知。若天趣中来生人间者。是人前身所修施戒。不能忘相皆希果报。以是缘故得生天上。久受天乐退生人世。为由宿昔福慧力故。念已先业必从天堕。而于此身勤加精进。劝行布施不应希报。若住相者则为过患。应住无相得福无量。劝持净戒不应希报。若取相者则为瑕垢。应当纯净离诸染污。如是持戒得福无量。于佛菩提得不退转</p>
<p>
	　　复次外道。从地狱出得生人趣者。是人应当近善知识。乐闻三世佛所<a>说法</a>。住阿兰若专修梵行。精勤习学心无疲懈。巧于问难分别义趣。了一切法无有自性。由解法故乐为他说。或于聚落城邑之中。化诸<a>比丘</a>及<a>比丘尼</a>诸优婆塞优婆夷等。讲宣正法。能令自他断恶修善。渐次修习得无上道</p>
<p>
	　　复次外道。从畜生脱得生人趣。彼应亲近善友良缘。得闻正法舍离愚痴。由善友力多闻熏习。观诸法空离诸缠缚。而于自身作非有想。于大众中心无所畏。自然证得平等法性。了一切法本无自性。速能获得一切种智</p>
<p>
	　　复次外道。从饿鬼脱得生人趣者。彼应依止善友知识。初习布施除其悭贪。由行施故发生善慧。乐求出离修清净行。于所修福而不取着。了知三世诸法平等。皆唯一相所谓无相。渐次修习得一切智</p>
<p>
	　　复次外道。从修罗中来生人趣者。应先发心依善知识。与烦恼魔共为斗战。烦恼魔者。所谓我慢。应当思惟。何者是慢。谁起此慢谁受此慢。亦不见有舍此慢者。如是作意思惟观察。我慢之相了不可得。自诳己身都无实性。则能了达诸法无性。若法自性不有彼则非物。若非物者则不可成办。若非成办彼则不生不灭。若无生灭则不可分别。若无分别则无过去未来现在。若三际不可得。当知彼法不可破坏。佛言外道。如是法性无变无异体即真如。名为如来。应知我相实不可得。由起我慢生修罗中。或人或天<a>流转</a>诸趣。是故观察我慢之相。本无体性自他平等。断除余习心得清净。外道。此名舍离我慢善巧方便波罗蜜多。汝于是中当勤修学。时彼会中六万外道。闻说此法得无生忍。从座而起顶<a>礼佛</a>足。一心合掌说偈赞佛</p>
<p>
	　　<a>世尊</a>智力无与等能了众生所行行</p>
<p>
	　　亦知诸法所归趣如观掌中庵罗果</p>
<p>
	　　观彼世间诸恶业犹如云雾蔽<a>虚空</a></p>
<p>
	　　愚夫不了镇沉沦亦如盲者失正道</p>
<p>
	　　有说世间为无常或言世间非无常</p>
<p>
	　　又云非常非不常譬如狂象为拘缚</p>
<p>
	　　有说世间无有边或言世间非无边</p>
<p>
	　　又云非边非无边如彼飞禽被笼罩</p>
<p>
	　　有说即身执为我或言离身别有我</p>
<p>
	　　此皆妄见之所迷如兽触网心生恼</p>
<p>
	　　有说大自在天化亦云非因之所生</p>
<p>
	　　如是恶见覆有情如云翳彼水中月</p>
<p>
	　　犹如笼中所拘鸟眼视笼窍欲求出</p>
<p>
	　　当知外道愚痴人彼无解脱亦如是</p>
<p>
	　　或有归依大梵天那罗延天多闻天</p>
<p>
	　　如人处暗为贼侵彼无解脱常生怖</p>
<p>
	　　外道愚夫着邪见心求出离无所依</p>
<p>
	　　如囚拘系于狱中当如贫餧而求丐</p>
<p>
	　　若能舍邪修正行如来于彼起慈心</p>
<p>
	　　速令免离于轮回如王赦宥蠲诸咎</p>
<p>
	　　如来备修诸苦行始证最上佛菩提</p>
<p>
	　　为度愚疑邪见人皆悉解脱无明缚</p>
<p>
	　　人中师子二足尊于诸法中得自在</p>
<p>
	　　愍彼沉沦<a>苦海</a>中以方便力而拔济</p>
<p>
	　　若蒙如来大智力消伏魔怨无有余</p>
<p>
	　　愿我当得如世尊于大众中师子吼</p>
<p>
	　　如来能动三千界放无量光普照明</p>
<p>
	　　成熟一切诸有情唯愿与授菩提记</p>
<p>
	　　尔时世尊知诸外道深心信解。口放净光。时尊者马。胜以偈问曰</p>
<p>
	　　如来威德无与等令诸外道生<a>信心</a></p>
<p>
	　　今于天人大众人放大光明叵思议</p>
<p>
	　　睹佛净光从口出犹如秋空月满时</p>
<p>
	　　诸天及人咸有疑愿闻<a>佛光</a>所因起</p>
<p>
	　　何人于佛伸妙供何人称悦如来心</p>
<p>
	　　何人住佛功德中感得如来现斯瑞</p>
<p>
	　　外道今闻授佛记一切众生亦发心</p>
<p>
	　　如来出现于世间为摄受彼令调伏</p>
<p>
	　　善哉牟尼大圣主能断一切诸疑惑</p>
<p>
	　　今此众会咸乐闻于<a>佛法</a>中生爱乐</p>
<p>
	　　尔时世尊为马胜比丘说伽陀曰</p>
<p>
	　　马胜比丘汝当知今正是时发斯问</p>
<p>
	　　为欲利乐诸有情请益如来放光事</p>
<p>
	　　我今为汝分别说应当谛听无异思</p>
<p>
	　　如来所作非无因宣生忻庆住正念</p>
<p>
	　　此诸外道悉调伏舍于邪见得正见</p>
<p>
	　　由入正法起对治故能安住菩提道</p>
<p>
	　　了知无垢寂静法而于见取心厌离</p>
<p>
	　　从佛闻斯授记音决定自知当作佛</p>
<p>
	　　已曾往昔修正行得值二十俱胝佛</p>
<p>
	　　供养承事不疲劳为求无上菩提故</p>
<p>
	　　广行惠施心无吝坚持净戒住忍力</p>
<p>
	　　精勤修习总持门依三摩地发净慧</p>
<p>
	　　具足<a>六度</a>诸功德念念增进无退转</p>
<p>
	　　摧诸异论舍邪宗百千问难善分别</p>
<p>
	　　昔由习近恶知识依止群邪异见中</p>
<p>
	　　得遇如来大导师顿弃所修邪教行</p>
<p>
	　　于彼未来星宿劫皆当作佛同一名</p>
<p>
	　　各各出现于世间号曰普遍胜名称</p>
<p>
	　　其佛国土极严净种种珍宝妙庄严</p>
<p>
	　　得离邪见诸众生同依<a>佛教</a>生明慧</p>
<p>
	　　彼土无有三恶道及以八难所逼恼</p>
<p>
	　　诸佛<a>寿命</a>极延长等同八万四千岁</p>
<p>
	　　若人闻此佛名者悉能舍离于贪欲</p>
<p>
	　　女人得转丈夫形斯由闻佛功德力</p>
<p>
	　　如来善伏魔怨者与诸外道授佛记</p>
<p>
	　　闻已咸生欢喜心皆当成就一切智</p>
		

	
	

		</div></div><hr><script charset='utf-8' src='../../js/footer.js'></script></body></html>