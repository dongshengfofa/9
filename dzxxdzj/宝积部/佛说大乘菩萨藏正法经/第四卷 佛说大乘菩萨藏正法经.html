<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 佛说大乘菩萨藏正法经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 佛说大乘菩萨藏正法经</center></div><div class='fo'><center>经文出处:来自无量光明网</center><br/><br>
			<p>
	　　<strong>第四卷 佛说大乘<a>菩萨</a>藏<a>正法</a>经</strong></p>
<p>
	　　译经<a>三藏</a>朝散大夫试光禄卿光梵大师赐紫<a>沙门</a>臣惟净等奉诏译</p>
<p>
	　　长者贤护品第一之四</p>
<p>
	　　复次佛告诸长者言。一切法无观无不观。何以故。离生住灭故。一切法无转无作。离心<a>意识</a>故。一切法系属于缘。自性无力故</p>
<p>
	　　又诸长者。眼者四大所造。无常无强而不究竟。无坚无力速朽之法。斯不可信。多苦多恼众病所集。是故诸长者。眼无依止亦无造作。耳鼻舌身意。亦复如是。四大所造。无常无强而不究竟。无坚无力速朽之法。斯不可信。多苦多恼众病所集。是故诸长者。意无依止亦无造作。诸长者。是等诸法应如是学。此眼如聚沫不可撮摩。眼如浮泡不得久立。眼如阳焰。从业烦恼渴爱所生。眼如<a>芭蕉</a>自体无实。眼如幻化从颠倒起。眼如梦寐为虚妄见。眼如其响系属于缘。眼如影像由业对现。眼如浮云<a>刹那</a>离相。眼如电光须臾变灭。此限无主为如地。此眼<a>无我</a>为如水。此眼无众生为如火。此眼无寿为如风。此眼无人犹如<a>虚空</a>。此眼不实四大为家。此眼性空离我我所。此眼无知如草木瓦砾。此眼无作风力所转。此眼为空不净充满。此眼虚伪。虽复治事莹饰终归散灭。此眼如丘井为老所逼。此眼毕竟无边际处。后<a>当归</a>死。诸长者。汝等当知。眼既如是。耳鼻舌身意其义亦然。总略乃至彼一切法应如是知。诸愚夫异空。于彼一切所欲法中。而生爱着。谓眼耳鼻舌身意。色声香味触法</p>
<p>
	　　又复于彼色蕴受蕴想蕴行蕴识蕴。眼界<a>色界</a>眼识界。乃至意界法界意识界</p>
<p>
	　　地界水界火界风界空界识界。此等法中所欲爱着。乃至一切有为无为名相法中所欲爱着。是故诸长者。汝等当于所欲法中勿生爱着。谓妻子舍宅财宝等法。勿生贪取。当发净信舍家<a>出家</a>。得出家已不生乐欲。无乐欲故圆具净戒。修持清净波罗提木叉之法。<a>圆满</a>洁白法式仪范。乃至小罪犹怀大惧。诸长者若如是学。即得戒蕴具足。戒具足故。耳鼻舌身意。色声香味触法。而无所取</p>
<p>
	　　色蕴受蕴想蕴行蕴识蕴。而无所取。眼界色界眼识界。乃至意界法界意识界。而无所取</p>
<p>
	　　地界水界火界风界空界识界。而无所取。总略而言。彼一切法都无所取。以无取故即无减失。何法无减失。谓眼耳鼻舌身意。色声香味触法无减失</p>
<p>
	　　色蕴受蕴想蕴行蕴识蕴无减失</p>
<p>
	　　眼界色界眼识界。乃至意界法界意识界无减失</p>
<p>
	　　地界水界火界风界空界识界无减失。此等诸法。若无减失即无染污。无染污故即速得轻安。何法轻安。谓无所见。若无所见即一切所向。无有少法而作障碍。若无障碍即自无所害。他无所害。自他无所害。由无害故心无所坏。即能趣入彼无余依清净<a>涅盘</a></p>
<p>
	　　又诸长者。所言入者。何所入邪。谓非眼所入。非耳鼻舌身意所入。又诸长者。若执眼从缘成。此即着我我所离于涅盘。云何离涅盘。谓贪故离涅盘。嗔故离涅盘。痴故离涅盘。无智故离涅盘。诸长者。无智者不离过去。不离未来。不离现在。决定无智离智所生。何名为智所谓尽智。何名尽智。谓即过去无尽智。未来无尽智。现在无尽智。缘法无智离智所生。彼无智离智。即眼从缘离智所生。眼者无我。若无我即无取。若无取即无舍。若无舍即<a>解脱</a>。云何解脱。谓<a>我执</a>解脱。众生执解脱。寿者执解脱。人执解脱。断常执解脱。一切执解脱。分别执解脱。彼无分别已。即无能分别所分别。法无分别亦不离分别。云何无分别。谓我我所俱无分别。若我无分别即无取舍。若无取舍即所入解脱。若法离系。若法非离系皆得出离。何所离邪。谓离一切苦。诸长者。当求如是出离之法。然于是中无法可取。何以故。若有所取即生怖畏</p>
<p>
	　　尔时<a>世尊</a>。欲重宣明如是等义。说伽陀曰</p>
<p>
	　　以取法故即生怖由怖当堕恶趣中</p>
<p>
	　　若见如是怖起因识法有故而生取</p>
<p>
	　　若能如理观正道慧光明见破诸暗</p>
<p>
	　　见故即得胜慧明当知异性无所得</p>
<p>
	　　应当审观诸空处运动虚假而不实</p>
<p>
	　　此中勿作安乐门渴爱虚诳<a>世间</a>故</p>
<p>
	　　如实了知于空法知诸法空皆无实</p>
<p>
	　　我得安乐离忧门亦得无动最上乐</p>
<p>
	　　若能如是正了知即知一切法皆空</p>
<p>
	　　由斯解脱诸苦因是故诤讼无所立</p>
<p>
	　　因诸所欲生执着执故而生诸娆恼</p>
<p>
	　　执者即是取之名因取故生于三有</p>
<p>
	　　有故有生即轮转三有止息即不生</p>
<p>
	　　老病死法亦随无毕竟不受无常苦</p>
<p>
	　　当知无欲即无取以无取故无三有</p>
<p>
	　　有若止息即无生老病死苦皆不受</p>
<p>
	　　是故汝等诸长者同发舍离取着心</p>
<p>
	　　弃诸眷属所爱因速当圆具苾刍相</p>
<p>
	　　知识财利诸所欲应当互生于喜足</p>
<p>
	　　随处谦恭起下心所向为他增善利</p>
<p>
	　　勿起意谓自守戒勿观他为<a>破戒</a>者</p>
<p>
	　　于其戒相持犯中勿非毁他为犯者</p>
<p>
	　　譬如野鹿投绳网当知彼为自损害</p>
<p>
	　　魔索缚心害亦然毁他生害亦如是</p>
<p>
	　　愚人生诸损害意自赞毁他深为咎</p>
<p>
	　　毁戒尚息于谤言何况梵行持戒者</p>
<p>
	　　具学仙众勇智者常修远离寂静行</p>
<p>
	　　弃舍身命无爱心勤求解脱寂静法</p>
<p>
	　　诸外道辈及典章无利根本皆远离</p>
<p>
	　　爱乐甚深正法门彼法宣说真空理</p>
<p>
	　　心根本处此当知所谓内外十二处</p>
<p>
	　　从彼生起诸业因业久住处谓思法</p>
<p>
	　　眼根色境二种缘眼识生缘为三事</p>
<p>
	　　若不和合破散时如无薪火义如是</p>
<p>
	　　如是所生一切法互相和合故有生</p>
<p>
	　　作者受者二俱无正道常现诸所作</p>
<p>
	　　内外诸法所成身是中应知我空法</p>
<p>
	　　愚人颠倒执着心于我我所不知故</p>
<p>
	　　眼内无法而可有于外亦复无所得</p>
<p>
	　　无我无作寿者无应知诸法亦如是</p>
<p>
	　　非眼遍思欲解脱耳鼻舌身意亦然</p>
<p>
	　　色等无转无作门当观诸法亦如是</p>
<p>
	　　如大海水起聚时暂生泡沫而无实</p>
<p>
	　　谛观眼等亦复然无坚无力如泡沫</p>
<p>
	　　<a>五蕴</a>自性假和合如彼聚沫无坚力</p>
<p>
	　　解脱一切娆恼门及彼生老等忧恼</p>
<p>
	　　汝于我教出家已了知一切法如幻</p>
<p>
	　　不虚受彼信施心复能普供十方佛</p>
<p>
	　　尔时五百长者。闻佛宣说甚深正法。即于如是中路方处。远尘离垢得<a>法眼</a>净。譬如白衣不杂尘黑易受染色。此五百长者。于是方处远离尘垢法眼清净。亦复如是</p>
<p>
	　　尔时世尊。复为五百长者。宣<a>说法</a>要示教利喜。佛言诸长者眼极炽焰。云何炽焰。谓贪火嗔火痴火炽焰。生老病死忧悲苦恼等火炽焰。我说此法自受苦恼。耳鼻舌身意炽焰亦然。云何炽焰。谓贪火嗔火痴火炽焰。生老病死忧悲苦恼等火炽焰。我说此法自受苦恼色尘炽焰。云何炽焰。谓贪火嗔火痴火炽焰。声香味触法尘诸火炽焰。亦复如是</p>
<p>
	　　又诸长者。色蕴炽焰。云何炽焰。谓贪火嗔火痴火炽焰。受蕴想蕴行蕴识蕴诸火炽焰。亦复如是。十八界法其义亦然</p>
<p>
	　　又诸长者。地界炽焰。谓贪火嗔火痴火炽焰。水界火界风界空界识界炽焰。亦复如是。谓贪火嗔火痴火炽焰。生老病死忧悲苦恼炽焰亦然。我说此法自受苦恼</p>
<p>
	　　复次长者。眼无所取应如是学。耳鼻舌身意亦无所取。色无所取声香味触法亦无所取。应如是学</p>
<p>
	　　又诸长者。色蕴无所取。受蕴想蕴行蕴识蕴。及十八界皆无所取。应如是学。又诸长者。地界无所取。水界火界风界空界识界亦无所取。应如是学</p>
<p>
	　　又诸长者。此界无所取。他界无所取。应如是学</p>
<p>
	　　复次诸长者。若眼耳鼻舌身意无所取故。即无依止。色声香味触法无所取故。即于诸处中得无依止</p>
<p>
	　　又诸长者。色蕴受蕴想蕴行蕴识蕴。及十八界无所取故。即于蕴界中得无依止</p>
<p>
	　　又诸长者。地界水界火界风界空界识界无所取故。即于六界中得无依止。又诸长者。此界他界无所取故。即于一切世界之中得无依止</p>
<p>
	　　又诸长者。若一切法无所取故。即于一切法中得无依止。诸长者。一切法无所得亦非无得。若能了知无得非无得。即能解脱生老病死忧悲苦恼。我说此为解脱诸苦</p>
<p>
	　　尔时世尊。欲重宣明如是等义。说伽陀曰</p>
<p>
	　　此诸世间极炽焰<a>生死</a>二火镇烧然</p>
<p>
	　　无救娆恼诸愚夫唯圣道法常不灭</p>
<p>
	　　何法世间作光明有佛如来今出现</p>
<p>
	　　刹那善观正道门发起精进常坚固</p>
<p>
	　　常观诸法无依止慧光明见破诸暗</p>
<p>
	　　见故即得胜慧明应知异性无所得</p>
<p>
	　　若能观察无依止了知一切法皆空</p>
<p>
	　　如是了知空法门菩提心空无所有</p>
<p>
	　　当知贪嗔痴等法此三炽焰极猛恶</p>
<p>
	　　世间<a>寿命</a>普烧然久处睡眠愚不觉</p>
<p>
	　　所有生老及病死忧悲苦恼常逼迫</p>
<p>
	　　当知娆恼诸世间彼一切法无依止</p>
<p>
	　　尔时五百长者。闻佛所说如是正法。心开意解。前白佛言。世尊。我等今者快得善利。于<a>佛法</a>中净信出家。复于佛所圆具净戒</p>
<p>
	　　尔时佛言。善来诸苾刍。即时诸长者。须发自落<a>袈裟</a>着身。成苾刍相</p>
<p>
	　　尔时世尊。说伽陀曰</p>
<p>
	　　汝念受持袈裟衣须发自落皆清净</p>
<p>
	　　执持应器善相圆一切皆成阿<a>罗汉</a></p>
<p>
	　　既证果已依师法各说清净嗢陀南</p>
<p>
	　　于诸<a>天人</a>大众前圆满清净苾刍相</p>
<p>
	　　往昔曾于诸佛所皆修广大布施行</p>
<p>
	　　一呼善来<a>欢喜</a>生处处广修诸善法</p>
<p>
	　　今得见我出世间发清净心复增胜</p>
<p>
	　　由彼增胜清净心听说最上清净法</p>
<p>
	　　闻佛语已证圣果远离我见诸执着</p>
<p>
	　　现前空法悟圆成我生已尽皆解脱</p>
		

	
	

		</div></div><hr><script charset='utf-8' src='../../js/footer.js'></script></body></html>