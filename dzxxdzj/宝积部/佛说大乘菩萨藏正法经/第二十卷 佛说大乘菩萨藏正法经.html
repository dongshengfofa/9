<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十卷 佛说大乘菩萨藏正法经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十卷 佛说大乘菩萨藏正法经</center></div><div class='fo'><center>经文出处:来自无量光明网</center><br/><br>
			<p>
	　　<strong>第二十卷 佛说大乘<a>菩萨</a>藏<a>正法</a>经</strong></p>
<p>
	　　西天译经<a>三藏</a>朝散大夫试光禄卿传梵大师赐紫<a>沙门</a>臣法护等奉诏译</p>
<p>
	　　持戒波罗蜜多品第七之三</p>
<p>
	　　复次<a>舍利子</a>。菩萨发如是心。<a>世间</a>众生应如是念。我于长夜中。远离善知识亲近恶知识。发起<a>懈怠</a>下劣精进。痴冥疲乏如喑哑人。无见无忍亦无善爱。无恶业恶报。无善业善报。无杂业杂报。既不自知。亦复不能请问沙门<a>婆罗门</a>诸阿阇梨。何者是善。何者不善。何者有罪。何者无罪。何者所应亲近。何者不应亲近。何者所应作。何者不应作。何者作已。于长夜中无义无利。生诸苦恼。由是我慢增长。不能了知善业根本。唯造一切不善之业。纵得人身诸根残缺。又于人中不能活命。不能行于布施。又于人中。盲聋喑哑无诸色相。善说恶说悉不能知。由如是故不乐布施。我今应当回发是心。亲近善知识。若得人身诸根完具。能活其命。习行布施不惜躯命。具诸色力。善说恶说悉能了知。复能请问师尊智者。何者是善。何者不善。何者有罪。何者无罪。何者所应亲近。何者不应亲近。何者诸所作时。违背声闻缘觉之法。顺向菩萨藏义。亲近承事诸阿阇梨。随诸所作。厌此不真实身。悕取坚固真实之身。总略乃至给奉水瓶。此是菩萨第七发心</p>
<p>
	　　尔时<a>世尊</a>。欲重明斯义说伽陀曰</p>
<p>
	　　欲近善友作利益我乃远离多百劫</p>
<p>
	　　不能请问<a>善恶</a>门有罪无罪果报等</p>
<p>
	　　增上慢心堕<a>地狱</a>傍生饿鬼诸趣中</p>
<p>
	　　亲近罪业诸友朋多劫历苦而无尽</p>
<p>
	　　纵得人身根残缺多千劫中受轮回</p>
<p>
	　　不能了知善恶门有罪无罪果报等</p>
<p>
	　　若得人身离艰苦诸根完具善相圆</p>
<p>
	　　人相完具离难时如一眼龟值浮木</p>
<p>
	　　得睹世间灯照曜<a>佛教</a>中闻无染法</p>
<p>
	　　尔时请问世间尊诸善不善果报等</p>
<p>
	　　悭者云何所趣向何不悭者能行施</p>
<p>
	　　贪谄毁戒复云何又何不破净戒者</p>
<p>
	　　云何恚恶心无动云何懈怠散乱心</p>
<p>
	　　精进<a>禅定</a>乐云何恶慧痴冥何所为</p>
<p>
	　　云何得彼真实慧云何菩提行方便</p>
<p>
	　　六种贤行竟云何慈心广大世间胜</p>
<p>
	　　恶趣众生云何救云何乐法心无厌</p>
<p>
	　　菩提行藏广勤求十方刹中善安住</p>
<p>
	　　云何亲诣世间尊云何礼奉营诸福</p>
<p>
	　　普贤行门复云何如我今时善亲近</p>
<p>
	　　云何请问阿阇梨愿闻师尊尊重事</p>
<p>
	　　生阿阇梨<a>欢喜</a>心此心生已真佛子</p>
<p>
	　　福力智力为增上是中所成广大智</p>
<p>
	　　智力增强发胜心给奉水瓶生欢喜</p>
<p>
	　　<a>舍利</a>子。此是菩萨第七发心</p>
<p>
	　　复次舍利子。菩萨发如是心。世间众生应如是念。我于长夜中。远离善知识亲近恶知识。发起懈怠下劣精进。痴冥疲乏如喑哑人。所有世间一切文句。与义句合。与法句合。法句合故。住于寂静与离贪合。寂灭正智。与沙门婆罗门<a>涅盘</a>同住。于一切处所。作我乃弃舍。不能了知文义句合。乃至不与涅盘同住。亦复不能受持读诵。亦复无力。又无精进无士夫力用。无士夫势。无士夫勤勇。无最上精进。无因<a>无缘</a>。诸众生烦恼亦无因无缘。众生杂染无因无缘。众生清净无因无缘。此等无因依止诸见。不能了知所作善业。唯造恶业。纵得人身诸根残缺。又于人中不能活命不能行施。痴迷所覆盲聋喑哑无诸色力。不能了知文义句合。乃至不与<a>涅槃</a>同住。亦复不能受持读诵。由如是故不能亲近习行善法。我今应当回发是心亲近善法。乃至不惜躯命了知文义句合。于出离道涅槃同住。于菩萨藏正法。勤求修习受持读诵。发勤精进。亲近承事诸阿阇梨。于菩萨藏正法。受持读诵厌此不真实身。悕取坚固真实之身。福智胜力当得圆具。以福智力得圆具故所作惯习。而能积集菩萨藏正法。亲近承事诸阿阇梨。随诸所作。总略乃至给奉水瓶。此是菩萨第八发心</p>
<p>
	　　尔时世尊。欲重明斯义。说伽陀曰</p>
<p>
	　　所有法义相应故于正道分<a>修道</a>行</p>
<p>
	　　寂灭理中作证门而涅槃道得真实</p>
<p>
	　　若于此法远离者即于诸法无所利</p>
<p>
	　　无义利句设相应不能亲近彼正法</p>
<p>
	　　无力亦复无精进士夫势用悉皆无</p>
<p>
	　　无他勤勇亦复然于一切处无所得</p>
<p>
	　　即见无佛亦无法无父无母及宗亲</p>
<p>
	　　由斯善恶业皆无一切皆无诸<a>报应</a></p>
<p>
	　　此诸如是罪业见数数亲近罪根深</p>
<p>
	　　一向艰恶日增多堕地狱中经久远</p>
<p>
	　　地狱出受傍生报饿鬼趣中罪复深</p>
<p>
	　　其后纵得人中生聋騃痴冥而无舌</p>
<p>
	　　余业复受喑哑报痴暗缺漏苦还增</p>
<p>
	　　而复重受地狱殃由不了故当坠堕</p>
<p>
	　　经历久时后当得人身具足善相圆</p>
<p>
	　　诸根既具胜力增依时净住而思忖</p>
<p>
	　　若于诸法义相应即得同归出离道</p>
<p>
	　　修菩提道证菩提我当思惟如是事</p>
<p>
	　　所有诸大菩萨藏和合甚深正法义</p>
<p>
	　　经历俱胝千劫中发生净信极难得</p>
<p>
	　　苦此若余广多数诸佛妙法不思议</p>
<p>
	　　随诸修作能受持为佛菩提胜根本</p>
<p>
	　　我当亲近及承事尊重信奉阿阇梨</p>
<p>
	　　诸佛菩萨亦复然即得最上清净信</p>
<p>
	　　发生如是净心已即是菩萨广大心</p>
<p>
	　　胜慧方便悉圆成给奉水瓶常精进</p>
<p>
	　　舍利子。此是菩萨第八发心</p>
<p>
	　　复次舍利子。菩萨发如是心。痛哉世间一切众生。以其爱着于身命故。常为一切无义利行颠倒随逐。何者名为无义利行。谓彼众生爱着身命。不能爱乐菩提分法。以其我见而为先导。执着心坚痴冥所覆。摧毁破坏众事随逐。此说是名无义利行。又复众生爱身命故。以其我见而为先导。爱恋妻室男女知识以爱着心隐覆痴暗。远离诸<a>饶益</a>事。此说是名无义利行。又复众生爱身命故。以其我见而为先导。顾惜奴婢作事人等詹视防护。此说名为无义利行。复次世间一切众生有义利行。常所随逐者。谓若众生不惜身命。爱乐菩提分法。以菩提心而为先导。善修身语意业。此说名为有义利行。又复众生不惜身命而常爱乐菩提分法。以菩提心而为先导。积集布施波罗蜜多。乃至积集般若波罗蜜多。此说名为有义利行。又复众生不惜身命。而常爱乐菩提分法。以菩提心而为先导。行布施爱语利行同事。普摄一切众生。此说名为有义利行。又复众生不惜身命。而常爱乐。菩提分法。以菩提心而为先导。修习念处正勤神足根力觉道胜菩提分。此说名为有义利行。又复众生不惜身命。而常爱乐菩提分法。以菩提心而为先导。听受父母及阿阇梨诸有教诲。<a>礼拜</a>赞叹恭信合掌奉诸所作。此说名为有义利行。又复众生不惜身命。而常爱乐菩提分法。以菩提心而为先导。常以净心营三宝事。此说名为有义利行。又复众生作如是念。我以惜身命故。无义利事常随逐我。我当发勤精进。亲近承事诸阿阇梨不惜身命随诸所作。厌此不真实身。悕取坚固真实之身。福智胜力当得圆具。以圆具故。所作惯习悉能成办。诣菩提场当证圣果</p>
<p>
	　　舍利子。此是菩萨第九发心</p>
<p>
	　　尔时世尊。欲重明斯义。说伽陀曰</p>
<p>
	　　若人爱惜身命故菩提分法不爱乐</p>
<p>
	　　三不善业造圆成此乃愚夫异生类</p>
<p>
	　　爱乐己身及妻室并诸男女眷属等</p>
<p>
	　　此无义利执着心旋转<a>三界</a>愚痴者</p>
<p>
	　　又于奴婢作业人不觉了心常顾恋</p>
<p>
	　　此无义利爱着深资生蓄养四足等</p>
<p>
	　　广多聚积诸财谷不自受用不与人</p>
<p>
	　　此无义利爱着深秘护伏藏不彰显</p>
<p>
	　　此无义利染着故彼愚夫心常爱惜</p>
<p>
	　　返于菩萨善意中弃舍不能生爱乐</p>
<p>
	　　若能不惜于身命爱乐菩提胜分法</p>
<p>
	　　三种善业造圆成此即名为有义利</p>
<p>
	　　施戒忍辱及精进禅定胜慧亦复然</p>
<p>
	　　与彼方便行相应此即名为有义利</p>
<p>
	　　承事父母为先导遵奉师尊亦复然</p>
<p>
	　　审谛思惟三宝门此即名为有义利</p>
<p>
	　　诸大菩萨甚深藏普摄一切胜法门</p>
<p>
	　　受持诵念广宣扬此即名为有义利</p>
<p>
	　　此有义利诸胜行乃是诸佛亲所宣</p>
<p>
	　　如其所说义相应是名佛子广大行</p>
<p>
	　　发生如是大心已复起清净谛<a>信心</a></p>
<p>
	　　亲近承事阿阇梨给奉水瓶随诸作</p>
<p>
	　　舍利子。此是菩萨第九发心</p>
<p>
	　　复次舍利子。菩萨发如是心。痛哉世间一切众生。不能如理调伏心意。违背阿阇梨所有教诲。彼人不得阿阇梨财。何者名为阿阇梨财。所谓信财戒财闻财舍财慧财惭财愧财。如是七法名阿阇梨财。由其不得如是财故。当受贫苦逼恼其心。智者应当善调伏心。随顺阿阇梨所有教诲。习行布施作诸善行。何以故。若能善调伏心。随顺教诲。修布施行。彼人即得阿阇梨财此复何名阿阇梨财。谓得菩萨藏正法。普摄一切菩萨胜行善调伏法。如是知已。当于菩萨藏正法。勤求修习广为他人宣布演说。若能安住菩萨藏者。即得毕竟断除贫苦。趣向阿耨多罗三藐三菩提。如是发心已。即能随顺阿阇梨教。行布施等。厌此不真实身。悕取坚固真实之身。亲近承事诸阿阇梨。随诸所作。总略乃至给奉水瓶</p>
<p>
	　　舍利子。此是菩萨第十发心</p>
<p>
	　　尔时世尊。欲重明斯义说伽陀曰</p>
<p>
	　　所有难调诸众生内心谄诳复险恶</p>
<p>
	　　违背师尊教诲言不能堪任谛忍受</p>
<p>
	　　此难调伏既知已应当随顺师教诲</p>
<p>
	　　如其教令所宣扬即得大仙圣财宝</p>
<p>
	　　所谓信财及戒财闻财舍财亦复然</p>
<p>
	　　其中最胜曰慧财惭愧等财为七种</p>
<p>
	　　了知如是圣财已七种伏藏用无尽</p>
<p>
	　　其中若或不能知此即名为非<a>法器</a></p>
<p>
	　　若是法器众生者彼即圆具诸<a>佛法</a></p>
<p>
	　　无谄善调可称扬发勤精进修施行</p>
<p>
	　　胜妙法欲心尊重损弃身命不为难</p>
<p>
	　　修佛菩提法器成知已修持常无间</p>
<p>
	　　法界平等无差别佛调御尊亲所宣</p>
<p>
	　　此菩萨藏正法门能于菩提善安住</p>
<p>
	　　如其所说广大法即是诸佛真实财</p>
<p>
	　　为一切法<a>无我</a>门无相亦复无空相</p>
<p>
	　　无其<a>寿命</a>无作者亦无戏论无含藏</p>
<p>
	　　于一切法自性中无生无相本如是</p>
<p>
	　　诸法无成亦无坏谛观诸法本无相</p>
<p>
	　　善调伏者如教行随诸教令善修作</p>
<p>
	　　若得见佛自然智随自境入<a>解脱</a>门</p>
<p>
	　　如其信财及戒财闻舍惭愧慧等七</p>
<p>
	　　如是圣财无上宝七法圆成用无尽</p>
<p>
	　　闻其法藏广施门善调心意皆随顺</p>
<p>
	　　于诸善友常亲近一切善行常修作</p>
<p>
	　　顶重无上大菩提勤行诸法亦如是</p>
<p>
	　　发生如是胜心已如渴思饮而无懈</p>
<p>
	　　清水盈满净器中广大爱乐心献奉</p>
<p>
	　　舍利子。此是菩萨第十发心。由发心已。即于菩萨藏正法勤求修习。亲近承事诸阿阇梨。随诸所作。总略乃至给奉水瓶。由此最胜善根力故。修菩萨<a>行者</a>。得四种法。何等为四。一者如阿阇梨所说。速得一切善法。二者随顺阿阇梨言。三者<a>修行</a>速得成办。四者<a>圆满</a>修行法因</p>
<p>
	　　复次舍利子。修菩萨行者。生于人间得四种法。何等为四。一者教授多人。一切善法随能安住。二者居岩窟处。得彼多人众皆欢喜。三者以广大心。于昼夜中多人咸诣。四者无所发起。趣命终已得生天界</p>
<p>
	　　复次舍利子。修菩萨行者。生于天中得四种法。何等为四。一者得彼天众与最上座。二者一切所向得彼天众观其面相。三者随有所说领受解了。四者时诣<a>帝释天</a>主之处。请决所疑而不诣彼余天众处。天中得彼宫殿受用。舍利子。修菩萨行者。生彼天中得如是等四种之法。若生人中亦得无量百千法门</p>
<p>
	　　尔时世尊。欲重明斯义。说伽他曰</p>
<p>
	　　天中得彼高胜座复得天众常恭信</p>
<p>
	　　一切天众所观詹如是常闻善<a>说法</a></p>
<p>
	　　一切所作皆智者问法帝释无吝心</p>
<p>
	　　殊妙宫殿得彼天天中没已来人界</p>
<p>
	　　复得人中胜生处作转轮王统四洲</p>
<p>
	　　人中没已即还生于彼天中受胜乐</p>
<p>
	　　天界不复经苦受顶重师尊此为因</p>
<p>
	　　如是四种胜妙门常得如是广大事</p>
<p>
	　　由起如是无著心顶奉师尊善所作</p>
<p>
	　　以清净心给水瓶爱乐尊重常无倦</p>
<p>
	　　又得一切<a>天人</a>龙所应供养常尊奉</p>
<p>
	　　于彼所生天界中亦复得其四种法</p>
<p>
	　　云何名为四种法先所作业悉能知</p>
<p>
	　　积集善行及善因现生所作常无减</p>
<p>
	　　又复由其善法故而悉了知生灭处</p>
<p>
	　　现生无动亦能知是故了知诸法行</p>
<p>
	　　能为诸天广宣说依法显示及教诲</p>
<p>
	　　广作利喜胜行门然后还从天界没</p>
<p>
	　　复次舍利子。修菩萨行者。得四种法(此中文标四法只有一二阙其二四梵本元无不可添足)何等为四。一者天中没已来于人间。同禁戒者同分中生。二者生人中已于现生中得五种悲法。何等为五。一者现生得于善法中生。二者现生仪相具足。三者现生净戒圆满。四者现生眷属广多。五者现生于诸众生起慈心观</p>
<p>
	　　又复当得五种不破坏法。何等为五。一者善友知识常不破坏。二者身不速坏。三者富乐受用常不破坏。四者所发菩提心坚不能坏。五者于饥馑时法乐丰熟</p>
<p>
	　　又复当得五种希有之法。何等为五。一者以空瓶器置于一处。自然有其清净水满。水中盈积诸妙珍宝。二者渴须水时自然有其八功德水出现于前。三者身中离诸灾难。所谓若毒若刀若火若水若饮伏威光若吞啖怖畏。四者若值刀兵劫时。疾疫劫时。饥馑劫时。火灾劫时。水灾劫时。风灾劫时。渴乏劫时。灾热劫时。夜叉难时。现生阎浮提中者。即得天界中生受诸快乐。所受妙乐如金刚嬉戏。此是希有之法。</p>
		

	
	

		</div></div><hr><script charset='utf-8' src='../../js/footer.js'></script></body></html>