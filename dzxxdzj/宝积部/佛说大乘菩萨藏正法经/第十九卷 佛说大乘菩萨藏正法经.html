<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十九卷 佛说大乘菩萨藏正法经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十九卷 佛说大乘菩萨藏正法经</center></div><div class='fo'><center>经文出处:来自无量光明网</center><br/><br>
			<p>
	　　<strong>第十九卷 佛说大乘<a>菩萨</a>藏<a>正法</a>经</strong></p>
<p>
	　　西天译经<a>三藏</a>朝散大夫试光禄卿传梵大师赐紫<a>沙门</a>臣法护等奉诏译</p>
<p>
	　　持戒波罗蜜多品第七之二</p>
<p>
	　　佛言<a>舍利子</a>。云何名为善法。当知善法厥有三种。谓身语意善所行故。诸菩萨摩诃萨。如是安住善所<a>行者</a>。能于菩萨藏正法。勤求修习即得菩提。而常随逐</p>
<p>
	　　尔时<a>世尊</a>。欲重明斯义。说伽陀曰</p>
<p>
	　　身业常当善修作此是诸佛所宣说</p>
<p>
	　　随处亲近阿阇梨即得多闻善境界</p>
<p>
	　　补特伽罗胜义者当起慈心利众生</p>
<p>
	　　语言妙乐无爱憎所说闻者生乐欲</p>
<p>
	　　随诸相法无恚恶极善意乐悉平等</p>
<p>
	　　修习不生罪欲心慈心观察常尊重</p>
<p>
	　　得闻如来净教已应当尊重于正法</p>
<p>
	　　由其尊重正法因速得成证菩提果</p>
<p>
	　　如是十种善法。菩萨能安住已。即于菩萨藏正法勤求修习。亲近承事诸阿阇梨。随诸所作。总略乃至给奉水瓶。复次<a>舍利</a>子。菩萨有十种发心。何等为十。一者菩萨发如是心。痛哉<a>世间</a>一切众生疾恼之身。四蛇奋毒牙相违害。积集诸苦生多过失。痈疽疮癣风癀痰癊起众疾状。眼等诸病历多艰苦。极增违害速疾破坏。是不坚实。羸劣衰朽速趣命终。弃于林中无一可乐。我当令一切众生厌此不坚实身。悕取坚固真实之身</p>
<p>
	　　舍利子。此是菩萨第一发心。由发心已。能于菩萨藏正法勤求修习。亲近承事诸阿阇梨随诸所作。总略乃至给奉水瓶</p>
<p>
	　　尔时世尊。欲重明斯义。说伽陀曰</p>
<p>
	　　诸界如蛇毒猛恶四种互相为依止</p>
<p>
	　　各各咸兴恚害多于身广生大病恼</p>
<p>
	　　眼耳二处生诸病鼻舌所生病亦然</p>
<p>
	　　唇齿生病苦复深及余疾患偏身起</p>
<p>
	　　痈疽初起生疼苦疮癣旋生痛剧增</p>
<p>
	　　余诸疾患起多门由此于身遍缠绕</p>
<p>
	　　此身既生诸病恼积集诸苦在其身</p>
<p>
	　　无义无利损害多速疾销亡身谢灭</p>
<p>
	　　一弃林中何所有无常迅速不坚牢</p>
<p>
	　　谛观如是臭秽身与诸病苦为依聚</p>
<p>
	　　应修贤善诸事业当来回作佛身因</p>
<p>
	　　捐弃如是众恶身破毁衰残而迅速</p>
<p>
	　　佛身成办圆众德不可思议大法身</p>
<p>
	　　回观如是众苦身诸漏遍增不可乐</p>
<p>
	　　当知别无诸漏法即以此身为漏因</p>
<p>
	　　暂居炎热欲清凉或处凝寒思庇覆</p>
<p>
	　　痛哉此身何所乐老死常萦损害多</p>
<p>
	　　厌寒怖热恼其心一切堕落皆破坏</p>
<p>
	　　智者应修士夫业愿得最上真实身</p>
<p>
	　　堪任亲近阿阇梨厌弃此身虚幻体</p>
<p>
	　　舍利子。此是菩萨第一发心</p>
<p>
	　　复次舍利子。二者菩萨发如是心。痛哉世间一切众生不坚实身。断灭摧毁破坏离散。舍利子。譬如世间工巧窑师。造诸瓶器随量大小。虽有所成即归破坏。世间众生虚幻所成不坚实身亦复如是。又如大树枝叶扶疏花果茂盛。虽可爱乐即归堕落。世间众生不坚实身。如成熟果亦复如是。又如清夜露滴草头。日光照触旋有即无。世间众生不坚实身。不久暂停亦复如是。又如世间大海江河流注不断。水中聚沫旋有即无。世间众生身如聚沫不可撮摩亦复如是。又如天雨水滴成泡。旋灭旋生不能暂住。世间众生不坚实身自性劣弱亦复如是。舍利子。菩萨欲令众生厌弃如是不坚实身。悕取坚固真实之身。此是菩萨第二发心</p>
<p>
	　　尔时世尊。欲重明斯义。说伽陀曰</p>
<p>
	　　如世巧匠造瓶盆杖轮埿等共成器</p>
<p>
	　　一切同归破坏门众生<a>寿命</a>亦如是</p>
<p>
	　　又如大树盘根广枝叶扶疏花果繁</p>
<p>
	　　一切同归堕落门众生寿命亦如是</p>
<p>
	　　又如草端承露水日光照灼倏然无</p>
<p>
	　　眼境不停须臾间众生寿命亦如是</p>
<p>
	　　又如大海江河水水中聚沫劣无坚</p>
<p>
	　　众生虚幻羸弱身等彼聚沫皆无实</p>
<p>
	　　又如天雨广流注水中旋复起浮泡</p>
<p>
	　　<a>刹那</a>观境即空无不坚实身亦如是</p>
<p>
	　　不坚实身生实想实中还起不实心</p>
<p>
	　　彼人不入真实门此邪思惟妄境界</p>
<p>
	　　实中若作真实想不实当生不实心</p>
<p>
	　　彼人得入真实门此正思惟真境界</p>
<p>
	　　若起真实心想已承事师尊奉水鉼</p>
<p>
	　　回此虚幻不实身常得坚固真实体</p>
<p>
	　　舍利子。此是菩萨第二发心</p>
<p>
	　　复次舍利子。三者菩萨发如是心。痛哉世间一切众生。不能如是思念。我于<a>生死</a>长夜之中。远离善知识。亲近恶知识。发起<a>懈怠</a>下劣精进。邪见所覆痴冥疲乏。无施无爱无诸善作。唯造恶业果报成熟。感诸不善当得身相。贪爱增剧羸瘦憔悴。或生饿鬼趣中。不能活命以火为食。经多百岁多千岁多百千岁不闻水声。何况得饮。我今回发是心。愿当亲近习行善法近善知识。由如是故当得人身。善能活命行诸布施。乃至损弃躯命。亲近承事诸阿阇梨。于菩萨藏正法。勤求修习随诸所作。总略乃至给奉水瓶。此是菩萨第三发心</p>
<p>
	　　尔时世尊。欲重明斯义。说伽陀曰</p>
<p>
	　　世间所有善知识应当往彼常亲近</p>
<p>
	　　不能数数近善因由是不生诸善行</p>
<p>
	　　以其亲近恶友故即常远离贤善人</p>
<p>
	　　懈怠下劣精进心悭疾谄诳生过失</p>
<p>
	　　不行布施无爱乐一切善法不能行</p>
<p>
	　　果熟当招瘦弱身或生饿鬼诸境界</p>
<p>
	　　长夜眠伏于生死蕴报痴冥怖畏多</p>
<p>
	　　饮食俱无饥渴增备受广多诸苦恼</p>
<p>
	　　经历多百千岁中渴苦不闻水之声</p>
<p>
	　　布施善道不复观不得世间诸善相</p>
<p>
	　　我今回发如是心世间人身极难得</p>
<p>
	　　誓愿亲近阿阇梨速获<a>圆满</a>诸善行</p>
<p>
	　　常当远离恶知识常得亲近贤善人</p>
<p>
	　　捐弃身命不为难愿作菩提胜根本</p>
<p>
	　　于阿阇梨起尊重恭信发生清净心</p>
<p>
	　　顶奉承事我所行愿作菩提胜根本</p>
<p>
	　　舍利子。此是菩萨第三发心</p>
<p>
	　　复次舍利子。四者菩萨发如是心。世间众生应如是念。我于长夜中。远离善知识亲近恶知识。发起懈怠下劣精进。痴冥疲乏无忍无爱。无诸善相。心困身倦如被打击。众苦逼迫娆乱众生。若无彼缘宁招罪至。由是广造诸不善业。以其不善之业果报成熟。当堕牛畜驼驴趣中。不能活命。于彼趣中以草为食。咀嚼[齿*齐]啮捶打怖畏负重困苦。远离一切施等善相。我今回发是心。亲近善友当得人身。不惜躯命广行布施。作诸善业。亲近承事诸阿阇梨。于菩萨藏正法。勤求修习随诸所作。总略乃至给奉水瓶。此是菩萨第四发心</p>
<p>
	　　尔时世尊。欲重明斯义。说伽陀曰</p>
<p>
	　　众生长夜居险恶于诸圣道不了知</p>
<p>
	　　驼驴畜类趣中生备受广多诸苦恼</p>
<p>
	　　当来若得人身相广作贤善诸事业</p>
<p>
	　　趣向菩提正道门此是智者之胜相</p>
<p>
	　　我当发起尊重彼已能善住<a>佛法</a>者</p>
<p>
	　　奉阿阇梨教诲言愿作菩提胜根本</p>
<p>
	　　过去不思议劫中于生死轮循环转</p>
<p>
	　　遍历无义无利门不能修作布施行</p>
<p>
	　　处世不能自活命懈堕远离善知识</p>
<p>
	　　常随恶友教诲言随转还归恶趣地</p>
<p>
	　　相续驼驴中杻械系缚拘絷捶打身</p>
<p>
	　　远离善友果报成牛畜趣中业不坏</p>
<p>
	　　驼驴趣类受生已连环执缚苦恶深</p>
<p>
	　　杖木鞭笞负重多善友尔时难亲近</p>
<p>
	　　人身最极为难得善友亲近亦复难</p>
<p>
	　　刹那亲近善功成历久能扳诸艰苦</p>
<p>
	　　若能善修身语业精进远离诸过失</p>
<p>
	　　心安命活众所行我乃亲近善知识</p>
<p>
	　　奉阿阇梨无谄曲从是我发菩提心</p>
<p>
	　　菩提圣道广宣扬遵仰师尊常爱重</p>
<p>
	　　涂香种种妙香等众妙衣服及末香</p>
<p>
	　　异品庄严宝花鬘二足圣尊伸供养</p>
<p>
	　　十方现住一切佛开示胜义利众生</p>
<p>
	　　普放金色大光明无边色相为供养</p>
<p>
	　　如佛所放妙光已广供人中调御尊</p>
<p>
	　　菩提正道清净因诣菩提场愿证果</p>
<p>
	　　舍利子。此是菩萨第四发心</p>
<p>
	　　复次舍利子。五者菩萨发如是心。世间众生应如是念。我于长夜中。远离善知识亲近恶知识。发起懈怠下劣精进。痴冥疲乏无忍无爱。无诸善相都无所念。痛哉世间一切众生不能思念。一切物命同一身肉。若存若坏其肉无异。食啖之者。谓之无罪亦无罪相。谓之无福亦无福相。乃至海岸边极辽夐之方。诸有众生其见无异。无罪无福。由此缘故。若罪若福不能了知。以不知故。近恶见者增长痴暗。不知善道唯造罪业。以其广造不善业故。果报成熟得下劣身相。乃至堕在<a>地狱</a>趣中。受地狱苦吞热铁丸。考掠捶打。杻缚悬吊。将趣死边业还令活。经多千岁不闻乐声。何况乐触。斯由不知罪福不造施因。智者应念。我今回发是心。亲近善友。当得人身。不惜躯命。广行布施作诸善业。亲近承事诸阿阇梨。于菩萨藏正法。勤求修习随诸所作。总略乃至给奉水瓶。此是菩萨第五发心</p>
<p>
	　　尔时世尊。欲重明斯义。说伽陀曰</p>
<p>
	　　为由亲近诸恶友恶心欺诳于他人</p>
<p>
	　　罪业邪见为所依故我广兴于罪业</p>
<p>
	　　边极辽夐众生类恣啖饮食无足心</p>
<p>
	　　皆谓罪福悉无因亦无苦楚诸<a>报应</a></p>
<p>
	　　此等如是罪业见数数亲近于恶友</p>
<p>
	　　一向艰恶罪殃深由斯速堕于地狱</p>
<p>
	　　纵得人身经千转旋堕三种恶趣中</p>
<p>
	　　不见正等正觉尊出现世间堪归向</p>
<p>
	　　所有世间善知识极善名称悉不闻</p>
<p>
	　　我若当来得人身广修贤善诸事业</p>
<p>
	　　世间人身最难得众生寿命亦复难</p>
<p>
	　　如来正法极难闻诸佛出世实难值</p>
<p>
	　　纵得人身斯难者速得圣道转复难</p>
<p>
	　　我若值佛出兴时遵一切智清净教</p>
<p>
	　　所有身语意三业发起一切诸过罪</p>
<p>
	　　于不究竟苦果中誓愿不复还修作</p>
<p>
	　　若复内心清净故罪业因果亦复然</p>
<p>
	　　于不究竟苦果中如彼内心皆清净</p>
<p>
	　　所有极善身语意世间无智诚难作</p>
<p>
	　　唯除亲近阿阇梨愿作菩提胜根本</p>
<p>
	　　当知正道名圣道如其意乐善宣说</p>
<p>
	　　当入无诳精进门作佛菩提胜根本</p>
<p>
	　　菩萨如是发心已顶重师尊给水瓶</p>
<p>
	　　智慧方便即圆成是为菩萨广大行</p>
<p>
	　　舍利子。此是菩萨第五发心</p>
<p>
	　　复次舍利子。六者菩萨发如是心。世间众生应如是念。我于长夜中。远离善知识亲近恶知识。无善乐欲。于师尊智者。不能谦下恭信百种称赞亲近礼奉诚谛合掌作诸善业。但以慢心增长。造多不善。由其所作不善业因果报成熟。纵得人身。羸瘦憔悴不能活命。不能行施。虽生人中其性悭吝。加复贫困。或作奴仆。为他所使他所系属。如耽欲飞禽于空中行。随所住处惊怖艰险。邪见众生亦复如是。破毁净戒。而常习行三不善根。在四趣中。五盖所覆。常行六种。不能尊重师长之法。于其七种善妙正法。不能遵奉。起八邪法入邪定聚。于九恼处常起恼害。常行十种不善业道。于非道中坚猛而入。向地狱门背生天道。远善知识近恶知识。顺魔意乐舍离善法。行不善法。打击怖畏艰苦随生。施作种种不<a>饶益</a>事。以是缘故不能爱乐行布施等。我今回发是心。亲近善友当得人身。不惜躯命广行布施。作诸善业。于菩萨藏正法。勤求修习随诸所作。总略乃至给奉水瓶。此是菩萨第六发心</p>
<p>
	　　尔时世尊。欲重明斯义。说伽陀曰</p>
<p>
	　　近恶友故增憍慢亲近还经多劫海</p>
<p>
	　　人中若受奴仆身长夜轮回于三有</p>
<p>
	　　难得人身历艰苦最上身相极难得</p>
<p>
	　　善妙色相亦复难诸佛出世极难值</p>
<p>
	　　我当亲近贤善友显示菩萨正行道</p>
<p>
	　　菩提心宝广大增多俱胝劫愿获得</p>
<p>
	　　身不坚牢如泡沫复如幻化歌戏等</p>
<p>
	　　如其所见在梦中觉了无实悉虚假</p>
<p>
	　　寿数将尽命促少犹如云电不久停</p>
<p>
	　　刹那命尽转蕴时舍不实身求实体</p>
<p>
	　　时分转易迅速住当须摧堕憍慢山</p>
<p>
	　　虚假和合三世中漂流不思议劫海</p>
<p>
	　　弃舍于身离诸爱于其寿命亦无惜</p>
<p>
	　　蠲除憍倨我慢心顶重师尊常承事</p>
<p>
	　　世间师尊极胜上如其父母等无差</p>
<p>
	　　息除憍倨我慢心尊重精勤奉诸作</p>
<p>
	　　菩萨无上菩提分菩萨胜行同分者</p>
<p>
	　　爱乐尊重坚固心愿诸所作皆勤勇</p>
<p>
	　　慢爱行时慢增长除断慢法不能知</p>
<p>
	　　由智金刚碎无余大憍慢山皆摧堕</p>
<p>
	　　令他修胜菩提行最胜安处菩提场</p>
<p>
	　　正法摧伏诸魔军救度四生烦恼众</p>
<p>
	　　十方一切病苦者不能自厌不净身</p>
<p>
	　　我当发起慈悲心愿作三世所归趣</p>
<p>
	　　广行布施波罗蜜复能<a>学佛</a>戒功德</p>
<p>
	　　谛观忍辱行周圆我发精进最上道</p>
<p>
	　　圆具<a>禅定</a>波罗蜜随心所起善安住</p>
<p>
	　　胜慧方便亦复然愿奉师尊修施行</p>
<p>
	　　增长此诸福威力不可思议智慧善</p>
<p>
	　　自他意乐悉尊高修学圆成真<a>法器</a></p>
<p>
	　　舍利子。此是菩萨第六发心</p>
		

	
	

		</div></div><hr><script charset='utf-8' src='../../js/footer.js'></script></body></html>