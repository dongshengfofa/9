<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三十卷 佛说大乘菩萨藏正法经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三十卷 佛说大乘菩萨藏正法经</center></div><div class='fo'><center>经文出处:来自无量光明网</center><br/><br>
			<p>
	　　<strong>第三十卷 佛说大乘<a>菩萨</a>藏<a>正法</a>经</strong></p>
<p>
	　　西天译经<a>三藏</a>银青光禄大夫试光禄卿慈觉传梵大师赐紫<a>沙门</a>臣法护等奉诏译</p>
<p>
	　　精进波罗蜜多品第九之六</p>
<p>
	　　复次<a>舍利子</a>。我于然灯如来应供正等正觉所。获得具足法身。生三十三天。号光明天子为烁迦罗主。有大威德具大<a>神通</a>。名称普闻<a>自在</a>无碍。复于彼时。阎浮提洲有八万四千大城。复有众多城邑聚落。彼诸聚落。有百千俱胝那庾多诸有情类。充满其中。又于彼时疾疫劫起。恶业有情病缘成熟。疥癞[病-丙+(雍-〦)]疽体生疮癣。风黄痰癊积集其身。彼时复有百千医王。和合良药治诸有情。疾病除愈</p>
<p>
	　　复次<a>舍利</a>子。时彼有情无归无救。未得愈者高声唱言。若天龙夜叉乾闼婆罗刹婆人非人等耶。能令我病一切苦恼得<a>解脱</a>耶。一切财物悉能舍施。愿为奴仆随意所作供给走使。舍利子。彼无见者。我以天眼清净出过于人。诸有疾病疥癞[病-丙+(雍-〦)]疽体生疮癣。风黄痰癊寒热等病。积集成熟充满其身。乃能见故。无有闻者。彼诸有情高声唱言。我以彼天耳界清净出过于人。乃能闻故。于彼有情起大悲心极生怜慜。我发是念。于无归者为作归依。于无救者为作救护。于未愈者为令除愈。当护安乐。舍利子。我于彼时隐烁迦罗形。去俱卢大城不远。忽然化生成有情相。名曰苏牟。复住空中。为阎浮提诸疾病者。说伽陀曰</p>
<p>
	　　于彼俱卢城不远化有情相名苏牟</p>
<p>
	　　彼若来食肢分者一切疾病皆除愈</p>
<p>
	　　汝诸有情勿惊怖如是食者生<a>欢喜</a></p>
<p>
	　　彼无嫌恨嗔已除此阎浮洲大良药</p>
<p>
	　　舍利子。此八万四千大城郡邑聚落。于其中间一切有情闻是声已。即时奔诣俱卢大城。到苏牟所。取彼身肢少分而食。然其身肢都无损减。是时苏牟说伽陀曰</p>
<p>
	　　由菩提道实不虚获得无尽智慧蕴</p>
<p>
	　　彼言真实不欺诳令我身肢亦无尽</p>
<p>
	　　舍利子。时阎浮提洲诸有病者。集苏牟所。取以身肢少分而食。由无尽智如是断已。断已复生。然于肢体旋复生已。无损减故</p>
<p>
	　　复次舍利子。诸有病者。于苏牟所食肢分时。诸病除愈安隐快乐得无疾报。如是满阎浮提洲诸有病者。皆悉除愈安隐快乐得无疾报</p>
<p>
	　　尔时阎浮提洲诸有情类。若男若女童子童女咸发是言。如我惟忖。今食苏牟疾病除愈安隐快乐。我等应当亲近供养。一时集会诣苏牟所。众共围绕说伽陀曰</p>
<p>
	　　能于我等作归救汝是医王及良药</p>
<p>
	　　我等今时何所为愿施供养无有吝</p>
<p>
	　　舍利子。我于是时。知此有情得安隐已现大烁迦罗形。住众人前而作是言。我今不用王城国土。郡邑聚落舍宅财物。金银琉璃[王*车]璖马瑙珊瑚琥珀诸妙珍宝。象马牛羊辇舆车乘男子女人。童子童女奴婢仆从。饮食衣服床敷卧具。汤药资缘园林池沼。如是玩好悉不复用。我唯教汝。当断<a>杀生</a>永不复作。当断偷盗永不复作。当断邪欲永不复作。当断妄语永不复作。当断两舌永不复作。当断绮语永不复作。以要言之。当断恶口贪嗔邪见。永不复作。时彼大烁迦罗为诸人等。说伽陀曰</p>
<p>
	　　多俱胝数诸财宝分量犹如须弥山</p>
<p>
	　　饮食衣服妙天女如是等施皆不用</p>
<p>
	　　汝若作是诸供养不如修习十善道</p>
<p>
	　　各各共起慈悲心于一切时常守护</p>
<p>
	　　菩萨不乐于财利唯能护持十善业</p>
<p>
	　　汝等若能共<a>修行</a>我说此名真供养</p>
<p>
	　　饮食衣服及卧具象马车乘诸珍宝</p>
<p>
	　　如是乃至妙天女一切我今皆不受</p>
<p>
	　　汝今听我诚实语应修清净十善道</p>
<p>
	　　互相发起慈悲心于一切处常守护</p>
<p>
	　　若能摄受如是法十善业道常清净</p>
<p>
	　　说是伽陀已。告舍利子言。我于彼时于大众中。宣<a>说法</a>要。清净无杂示教利喜。说是法已隐身不现。时阎浮提洲男子女人童男童女。食苏牟者乃至命终。无有一人堕于恶趣。一时皆得生于三十三天。于妙众中受诸快乐。舍利子。彼诸人众生彼天中。闻是法已示教利喜。于彼三乘得决定解。所谓声闻乘缘觉乘无上一切智乘。于彼天中。或复当入<a>涅盘</a>。未入涅盘。现入涅盘。佛言舍利子。汝观菩萨摩诃萨安住法身。云何名为得大神通具大威德名称普闻。我于彼时。唯我一人能舍身命。成熟一切有情三乘涅盘。如是言已。尊者舍利子白佛言。<a>世尊</a>。云何名为菩萨摩诃萨具足法身。佛言舍利子。菩萨摩诃萨法身坚固。犹如金刚无破坏相。殊妙真实不生不灭。又复法身。为度有情不惜躯命。以是缘故。火不能烧物不能坏。又复坚固犹如金刚无破坏相。舍利子。菩萨摩诃萨行不退转精进波罗蜜多行时。如是安住具足法身。成熟有情不惜躯命。亦无言说分别遍计。又知此身犹如<a>虚空</a>。离种种相。身离相故。随能入解一切诸法。离种种相。由离相故。亦不分别是身是法。若于相中身既离相。于一切法亦复如是。若能自身离一种相。即能入解一切有情身离相故。一切有情身离相故。即能入解法界离相。法界离相故。于一切法离相。应如是学。乃至极微细法皆不可得。由彼自身真如。即能随解一切有情身真如。由彼一切有情身真如。即能随解自身真如。由自身真如。即能随解一切法真如。由一切法真如。即能随解自身真如。由自身真如。亦能通解一切佛真如。由一切佛真如。即能通解自身真如。由自身真如。亦能随解过去未来现在真如。由过去未来现在真如。即能随解自身真如。又过去真如与未来真如而无相违。过去真如与现在真如亦无相违。现在真如与过去真如而无相违。未来真如与过去真如亦无相违。又过去真如与未来真如而无相违。未来真如与现在真如亦无相违。现在真如与未来真如而无相违。未来真如与现在真如亦无相违。由现在真如与过去真如而无相违。由过去真如与现在真如亦无相违。又过去真如与未来现在真如亦复如是。又彼蕴处界真如此蕴处界真如。彼染净真如此染净真如。彼<a>涅槃</a>轮回真如此涅槃轮回真如。彼行真如此行真如。一切行真如亦复如是。</p>
<p>
	　　复次舍利子。如所说故无别异故。非远离故非影像故。乃至真如无少分相。何以故。真如无相彼说即如来相。如是摄受因果真如。彼说亦如来相。彼菩萨见如是诸相无所造作。即如来相见非违诤。一切色相彼无所动即如来相非真如智。于如来身何可观察。于如来身平等观察。即自身平等。由自身平等观察。即一切身非身平等。由一切身非身平等观察。即于是身而能观察。是故了知一切身相。皆缘生故。于此知己法身决定不可破坏。于诸法身亦复如是。彼得如是法身而能了别非蕴处界。于诸有情见闻觉知乃可化度。作诸义利。舍利子。譬如活命医王。积集和合诸大良药。施众病者。造作童女色相殊妙。犹如最上清净池沼。具足庄严极妙安住。时非时分行住坐卧。复能作彼胜妙事业。复于是时最上最胜大种豪族长者<a>居士</a>。皆来见彼造药童女。时活命医王。普能施与如是触已。诸有病者快乐轻安得无病恼。舍利子。应知唯一活命医王。能令有情疾病除愈。余诸医师不能有故。舍利子。了知法身菩萨摩诃萨亦复如是。乃至有情男子女人童男童女。为贪嗔痴之所烧煮。于彼有情身遍触已。是诸疾病皆悉除愈。而得远离一切热恼。如是菩萨。往昔愿力得清净故</p>
<p>
	　　复次舍利子。菩萨摩诃萨不为资身财物饮食等事。然于法身一切取舍无不通达。而或怜愍有情摄受饮食。于其身命亦不弃舍。于法身力亦不取舍亦不损减</p>
<p>
	　　复次舍利子。菩萨摩诃萨。然于法身无生无灭。由能示现有生灭故。又能成熟有情。于诸行法了知生灭。又知诸法亦无合集。生处灭处悉皆了知。于彼法身。法食法力常依止法。心无所表。是名往昔愿力成熟有情不退转精进波罗蜜多</p>
<p>
	　　尔时世尊。重明此义说伽陀曰</p>
<p>
	　　今乃得成金刚身不坏不散佛知故</p>
<p>
	　　刀不能伤火不焚度有情时岂超越</p>
<p>
	　　度脱有情猛火害若获最上清凉药</p>
<p>
	　　如是有情知见已复如得食诸饮饍</p>
<p>
	　　乃至法界无分别唯一法身无余身</p>
<p>
	　　无人<a>无我</a>无儒童了达诸法缘生故</p>
<p>
	　　观察如能行苦行息灭缘故断苦缘</p>
<p>
	　　色蕴非坚水上泡受蕴如同于聚沫</p>
<p>
	　　想如渴爱炎时现观行<a>芭蕉</a>中不实</p>
<p>
	　　复如幻化诸伎艺种种<a>刹那</a>俱离相</p>
<p>
	　　诸有智者所施愿了识造作不坚实</p>
<p>
	　　所生资具如电光亦如高山流瀑水</p>
<p>
	　　财欲又复同影像迅速猛于弓箭势</p>
<p>
	　　了知变易若浮云诸有智者无所乐</p>
<p>
	　　不于<a>三界</a><a>天人</a>所受用饮食诸妙乐</p>
<p>
	　　后堕<a>地狱</a>极苦中见已不乐于天趣</p>
<p>
	　　彼无依止如傍类是人依止离<a>生死</a></p>
<p>
	　　菩萨当获大法身设复成坏无生灭</p>
<p>
	　　复次舍利子。菩萨摩诃萨行不退转精进波罗蜜多行时。当如是学。世闻诸不善法皆悉充满。彼对治法亦复如是而不了知。如世有情具三大病。谓贪大病。嗔大病。痴大病。皆不了知。彼诸有情三种大病。三大良药亦复不知。何等为三。贪大病者。以不净观为大良药。嗔大病者。以慈<a>悲观</a>为大良药。痴大病者。以缘起观为大良药。皆不了知。设有医王医余疾病。虽暂除愈而非究竟。于一切病不能除愈。诸有智者不应如是随顺修学。于佛世尊所对治法应当修学。为大医王通达一切无上善法。令诸疾病净尽除愈。是为究竟。于余<a>世间</a>所习医王。乃至少分不应随学。应当积集捣筛和合最上法药。若闻声已。彼贪大病彼嗔大病彼痴大病。皆悉除愈。舍利子。是名菩萨摩诃萨行不退转精进波罗蜜多行时。如是积集捣筛和合大法良药。彼诸声闻缘觉悉不能有。唯如来无上应供正等正觉。为大医王集诸善根。捣筛和合为大法药。吹大法螺出深妙声。普遍三千<a>大千世界</a>使得闻知。能令无量无边百千俱胝那庾多矜羯罗。以要言之。乃至不可说不可说诸有情类。此贪嗔痴三种大病。皆悉除愈。舍利子。譬如雪山林中有大药树王。名离诸毒。能令百庾缮那所住有情闻彼香者。悉除诸毒。舍利子。以离诸毒大药树王。涂之螺鼓吹击其声。若诸有情设有虫毒。药毒气毒及一切毒。闻是声已悉除诸毒。舍利子。此离诸毒大药树王。一切医师悉不能知。唯活命医王独能知解。舍利子。于菩萨摩诃萨大正法药。而能积集捣筛和合。声闻缘觉亦不能有。唯如来能有是故。通达一切善法。为大医王。能令一切有情诸病除愈。于此法药而能积集捣筛和合。吹大法螺出深妙声。普遍三千大千世界使得闻知。能令无量无边百千俱胝那庾多矜羯罗。以要言之。乃至不可说不可说诸有情类。闻是声已。彼贪嗔痴皆悉除灭。云何菩萨摩诃萨积集法财。于何等处而为施用。若菩萨摩诃萨施用法财。唯于菩萨藏正法而为积集。舍利子。菩萨摩诃萨行不退转精进波罗蜜多行时。于菩萨藏正法。受持读诵解说其义。若自书若使人书。乃至广为人说。应如是学。复次舍利子。乃往过去如是展转。广大不可思议阿僧祇劫于彼时分。有佛名莲华超胜如来多陀阿伽度阿罗诃三藐三<a>佛陀</a>。彼佛有八十俱胝大声闻众俱来集会。皆阿<a>罗汉</a>。诸漏已尽无复烦恼。心得自在到于<a>彼岸</a>。彼佛寿量具八万岁。正法住世具五百岁。像法亦尔。彼莲华超胜如来般涅盘后。所有舍利如我灭后等无有异。舍利子。时莲花超胜如来般涅盘已。于百岁后有一菩萨。从他方没来生王家。尔时为母发如是言。我今何缘于此非法种族中生。我今亦依彼正法行。而修行之。由是缘故名正法行。</p>
		

	
	

		</div></div><hr><script charset='utf-8' src='../../js/footer.js'></script></body></html>