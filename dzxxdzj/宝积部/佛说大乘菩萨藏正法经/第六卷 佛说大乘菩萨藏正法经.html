<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第六卷 佛说大乘菩萨藏正法经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第六卷 佛说大乘菩萨藏正法经</center></div><div class='fo'><center>经文出处:来自无量光明网</center><br/><br>
			<p>
	　　<strong>第六卷 佛说大乘<a>菩萨</a>藏<a>正法</a>经</strong></p>
<p>
	　　译经<a>三藏</a>朝散大夫试光禄卿光梵大师赐紫<a>沙门</a>臣惟净等奉诏译</p>
<p>
	　　菩萨观察品第三之一</p>
<p>
	　　尔时尊者<a>舍利子</a>即从座起。偏袒右肩右膝着地合掌向佛而白佛言。<a>世尊</a>。我有少疑欲当请问。惟愿如来应供正等正觉。善为宣说。若佛世尊听许所请。我即当问。佛言<a>舍利</a>子。恣汝所问。如来应供正等正觉。随有问者即当为说。使其皆得开释疑心</p>
<p>
	　　尔时尊者舍利子即白佛言。世尊菩萨摩诃萨成就几法。即得身业无诸过失。语业无诸过失。意业无诸过失。身业清净语业清净意业清净。身业无动语业无动意业无动。天魔外道力不能制。然后深发一切智心。地位诸善次第得成。能为一切众生作所归向。作光明炬。作大河流。作大桥梁。作大船筏济渡一切到于<a>彼岸</a>。为舍为救为归为趣。于一切智心而无动转。尔时尊者舍利子。为欲称扬如是义故。以偈问佛</p>
<p>
	　　以何义故勇智者而能安住大菩提</p>
<p>
	　　宣扬功德妙法门成证无上菩提果</p>
<p>
	　　诸勇智者何所行利益一切诸群品</p>
<p>
	　　又复观察何法门而能成佛无上道</p>
<p>
	　　复以何法降魔众安处菩提大道场</p>
<p>
	　　振动俱胝刹土中圆证菩提胜妙果</p>
<p>
	　　以何义故名菩萨如是之句复云何</p>
<p>
	　　此中愿说菩提门一切<a>佛法</a>中最上</p>
<p>
	　　于诸<a>世间</a>何所行而能广利诸众生</p>
<p>
	　　离诸染着如莲花<a>解脱</a>俱胝诸群品</p>
<p>
	　　云何应受彼供养诸天诸龙及智者</p>
<p>
	　　乃至一切人非人今问斯义愿宣说</p>
<p>
	　　尔时世尊告尊者舍利子言。舍利子。汝今当知。菩萨若能成就一法。于一处于多处。普能摄受无量佛法。何者一法。所谓发起深固大菩提心。此即是为菩萨成就一法于一处于多处。普能摄受无量佛法。舍利子白佛言。世尊。云何名深固。云何名菩提心。佛告舍利子言。深固者。即是真实不破坏故。坚固无动故。无动即无退屈故。无退屈即善安住故。善安住即无退转故。无退转即善观察众生故。善观察众生即大悲根本故。大悲根本即广大心故。广大心即善知成熟众生法式故。善知成熟众生法式即<a>自在</a>妙乐故。自在妙乐即无种类故。无种类即无爱着故。无爱着即摄受众生故。摄受众生即善能观察劣弱众生故。善能观察劣弱众生即为救为归不起恚心故。不起恚心即善观视故。善观视即无所得故。无所得即善意乐故。善意乐即无所有故。无所有即善清净故。善清净即自洁白故。自洁白即内无垢故。内无垢即外清净故。舍利子。此如是等。从真实不破坏至内无垢外清净。斯诸法门乃名深固。又舍利子。菩提心者。谓即彼心无诸过失。一切烦恼不能随逐。彼心不乐余乘。彼心坚固不为一切邪外语言之所坏乱。彼心不破。一切魔众而不能动。彼心决定。长养一切善根本行。彼心不动。爱乐佛法故。彼心善住。登菩萨地故。彼心无上。无对治故。彼心如金刚。一切佛法善决择故。彼心平等。无高下故。彼心于一切众生意乐清净。自性无染故。彼心无垢。慧光照故。彼心广大。容受一切众生故。彼心无染。如<a>虚空</a>故。彼心无障碍。观无碍智故。彼心于一切处随应了知。大悲无断故。彼心现证。清净称赞故。彼心成就一切智种子。<a>圆满</a>一切佛法故。彼心安住普施一切乐事。誓愿最胜故。彼心圆具净戒。无缺犯故。彼心修持忍辱。离诸恚故。彼心精进。不<a>懈怠</a>故。彼心<a>禅定</a>。近寂静故。彼心无害。具慧行故。又复彼心是真实根本。成就如来戒蕴定蕴慧蕴解脱蕴解脱知见蕴。彼心是真实根本。圆满如来十力四无所畏十八不共法故</p>
<p>
	　　又舍利子。菩提所成之心。名菩提心。而此萨埵求菩提心深固具足。是故得名菩提萨埵。此亦说名广大众生最上众生<a>三界</a>最胜众生。此即身业无诸过失。语业无诸过失。意业无诸过失。身业清净语业清净意业清净。身业无动语业无动意业无动。不为一切天魔外道而能动转。深发一切智心。地位诸善次第当得。一切世法不能染污。能为一切众生善作调伏。作遍调伏。作所归向。作光明炬。作大河流。作大桥梁。作大船筏。济渡一切到于彼岸。为舍为救为归为趣。深发一切智心。不为天魔外道之所动转。此菩萨于阿耨多罗三藐三菩提心。净信深固广多清净。乐见诸圣乐闻深法。心无悭惜广行施舍。常乐出离心无障碍。于一切众生无杂乱心。无退堕心无流散心。有业有报净信无疑。诸所施作悉离疑惑。于<a>善恶</a>法不坏果报。此如是等善了知已。于身命缘不造罪业。远离<a>杀生</a>偷盗邪染妄言绮语两舌恶口贪嗔邪见。如是十不善业皆悉断除。十善之业常所修集净信谛理。于沙门<a>婆罗门</a>中。常修正道具戒清净。广多听受一切善法。闻已勤行深固作意。而善调伏遍寂近寂。离诸诤讼无非爱语。心意纯善无不善意。勤行善法离不善法。无高无下亦不轻动。离诸赞毁安住<a>正念</a>。妙等引心断三有缚。拔除毒箭去诸重担。乐住寂静度诸疑悔不受后有。常于诸佛世尊菩萨摩诃萨及沙门婆罗门所。亲近恭敬随顺奉事无相违背。而常不离诸善知识。摄受正法宣正法门示教利喜。谓布施大富持戒生天。多闻大慧修习相应如是宣说。此是布施得布施果。此是悭吝得悭吝果。此是持戒得持戒果。此是犯戒得犯戒果。此是忍辱得忍辱果。此是嗔恚得嗔恚果。此是精进得精进果。此是懈怠得懈怠果。此是禅定得禅定果。此是散乱得散乱果。此是智慧得智慧果。此是愚痴得愚痴果。此身善所行得身善所行果。此身恶所行得身恶所行果。此语善所行得语善所行果。此语恶所行得语恶所行果。此意善所行得意善所行果。此意恶所行得意恶所行果。此是善此是不善。此所应作。此不应作。此所施作。于长夜中利益安乐一切众生。此所施作于长夜中。而不利乐一切众生。此如是等。于善知识所。宣说正法示教利喜。知是大<a>法器</a>者。即当宣说甚深法门谓空解脱门。无相解脱门。无愿解脱门。无造无作无生无起<a>无我</a>无人无众生无寿者。及说甚深缘生之法。所谓有法。有故有生。即无明缘行。行缘识。识缘名色。名色缘六处。六处缘触。触缘受。受缘爱。爱缘取。取缘有。有缘生。生缘老死忧悲苦恼。如是即一大苦蕴集。以不有故。即无所生。无生即灭。谓无明灭即行灭。行灭即识灭。识灭即名色灭。名色灭即六处灭。六处灭即触灭。触灭即受灭。受灭即爱灭。爱灭即取灭。取灭即有灭。有灭即生灭。生灭即老死忧悲苦恼灭如是即一大苦蕴灭。然于是中无有少法若生若灭而实可得。何以故。一切法缘生故。无主宰无作者无受者。因缘所转。是故此中无法可转。亦非无转亦非随转。无实所生三界施设。从烦恼转。从苦所转故有施设。一切皆是无实所生。若于此中如实观察。即无有少法而为作者。若无作者即无所作。于胜义谛中都无所得。如是所说无法可转。亦非无转。菩萨摩诃萨于如是等甚深之法闻已信解不生疑悔。入一切法无碍智门。是故不着色受想行识。不着眼耳鼻舌身意色声香味触法。不着眼界<a>色界</a>眼识界乃至意界法界<a>意识</a>界。如是信解一切法自性皆空。舍利子。菩萨若住如是信解即不减失。常见诸佛亦不减失。常闻正法复不减失。常承事众。世世所生不离见佛不离闻法不离承事清净之众。现前值遇诸佛出世。在在所生发大精进勤求善法。所发精进不为无义利事。谓舍宅居止无义利事。妻子眷属财宝受用。及奴婢等无义利事。及余一切欲乐游戏取着过失无义利事。善能弃舍。于佛如来正法之中净信<a>出家</a>。以彼清净出家心故。近善知识而常不坏。思惟善法得善意乐。所闻善法真实<a>修行</a>。不著文字所成胜慧。深心具足乐法无厌。勤求多闻如所闻法。为他广说无爱着心。不为悕求名闻利养。为他<a>说法</a>不背自语。为他说法如其所闻如其所住一一随应为他广说。如所闻法。起大慈心。不越一切众生大悲之心。为多闻故不惜身命。少欲喜足乐寂静处。离诸愦闹善能资养。随所闻法善观察义。摄受正义不着于文。随所摄受。于一切世间<a>天人</a>阿修罗众中。不独行于自利益事。但为勤求无上大乘。利乐一切众生。所谓佛智无等等智。一切三界最胜智。于他所作而不放逸。</p>
		

	
	

		</div></div><hr><script charset='utf-8' src='../../js/footer.js'></script></body></html>