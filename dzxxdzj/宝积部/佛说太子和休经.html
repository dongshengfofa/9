<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，佛说太子和休经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>佛说太子和休经</center></div><div class='fo'><center>经文出处:来自无量光明网</center><br/><br>
			<p>　　<strong>佛说太子和休经</strong></p>
<p>　　僧祐录云失译今附西晋录</p>
<p>　　佛在罗阅只国耆阇崛山中。与<a>菩萨</a>万人俱。<a>比丘</a>僧千二百五十人。诸优婆塞优婆夷。诸天王梵释及人民鬼神龙。无央数共坐。阿阇世王太子。名为和休。与长者子五百人。各持金花伞盖。从罗阅国出行。与太子相随俱到佛所。各持伞盖上佛已。各叉手头面着地为佛作礼却住佛前。太子叉手白佛言。菩萨何因缘得端正。何因缘不入女人腹中。而生莲花中。何因缘知前世<a>宿命</a>愿。佛加大恩当为我分别说之。佛告太子。菩萨忍辱不嗔怒者。后世生为人端正。菩萨不淫妷不与女人交通者。后世生不入女人腹中。便于莲华中化生。菩萨憙持经戒教人。后世生便自知宿名无央数世之事。太子白佛言。何因缘菩萨有三十二相。何因缘有八十种好。何因缘人民见佛身形。视之无厌极</p>
<p>　　佛告太子。本为菩萨时。好布施与人在所求索。欲得衣服饮食。金银珍宝车马。奴婢妻子。肌肉头目。皆不逆人无所贪惜。用是故得三十二相。菩萨慈心哀念人民蜎飞蠕动之类。如视赤子。欲念度脱用是故得八十种好。菩萨见怨家如视父母。其心适等无有异。用是故人民见佛身形。视之无厌极</p>
<p>　　太子白佛言。何因缘菩萨知深经智慧。何因缘知三昧安隐。何因缘佛所语皆使人闻者皆<a>欢喜</a>耶。佛告太子。菩萨憙书经讽诵学说。用是故知深经智慧。菩萨常好定意心安。用是故得三昧安隐。菩萨所语皆至诚不欺怠人。用是故所语诚信。人闻者皆欢喜。太子白佛言。何因缘菩萨身所行口所言心所念皆净洁。何因缘魔不能得其便。何因缘众人不敢诽谤<a>佛经</a>道。不敢诽谤比丘僧。佛告太子。菩萨憙侍佛憙经道憙比丘僧。用是故得净洁。菩萨昼夜经行精进。用是故魔不能得其便。菩萨所语皆至诚不欺。用是故人民不敢诽谤佛经道。不敢诽谤比丘僧。太子白佛言。何因缘菩萨得<a>寿命</a>长。何因缘得无病。何因缘家中皆和顺相重。不令他人别离。佛告太子。菩萨慈心不<a>杀生</a>。用是故后生得寿命长。菩萨不持刀杖恐怖人。用是故后世生得无病。菩萨见人有斗变憙行救解令和合。用是故后世生人不别离。太子白佛言。何因缘菩萨易得财物富有不难。何因缘不亡财物人不劫盗。何因缘得尊者豪贵耶。佛告太子。菩萨智黠不愚痴。用是故得大富不难。菩萨憙布施不贪惜余者。不亡财物。见人富乐得钱财不嫉妒。用是故得为尊者。菩萨不杀不自贡高。用是故得为豪贵。太子白佛言。何因缘菩萨得天眼洞视。何因缘天耳彻听。何因缘得知<a>世间</a><a>生死</a>所趣<a>善恶</a>耶。佛告太子。菩萨憙于佛寺中然灯。用是故得天眼洞视。菩萨憙持倡伎乐佛寺中。用是故天耳彻听。菩萨入三昧得禅。用是故知世间生死所趣善恶。太子白佛言。何因缘菩萨得飞行四神足念。何因缘菩萨得念前世无央数劫之事。何因缘菩萨得佛便绝命。佛告太子。菩萨布施持车马象。及与骡驴骆驼。履屣与人。用是故得飞行四神足。菩萨憙念诸佛三昧神足。从学憙教人。用是故得念前世无央数劫之事。菩萨得佛意无所著。用是故便般泥洹绝命。太子白佛言。菩萨何因缘。预治佛国。何因缘预知后世得比丘僧。何因缘得光明遍照十方。佛告太子。菩萨常多愿。用是故预治佛国。菩萨布施与人民憙教人。行<a>六波罗蜜</a>经。用是故后得比丘僧。菩萨持七宝物作伞盖上佛及佛寺。用是故得光明遍照十方。佛为太子分别说是事。太子甚大欢喜。及五百长者子皆大欢喜。太子白佛言。我后世佛所说我悉受行皆当具足。佛大笑口中五色光出悉照十方。<a>弥勒</a>菩萨。起前长跪叉手白佛言。佛不妄笑。何因缘五色光出悉照十方耶。佛告弥勒菩萨。听我说之。太子和休及五百长者子。前世供养百亿佛。皆行菩萨道。乃前世提和竭罗佛时。是五百人。皆我<a>弟子</a>所教。后世悉当得共会。供养六亿佛。却后一劫。劫名为摩诃波罗蜜。共会一劫中。五百人前后皆同一字。名为若那颈头陀那后作佛时。其国土当如阿弥陀佛国。国中菩萨往来飞<a>行者</a>变化者。皆如阿弥陀佛国中诸菩萨。人闻是经皆当生阿弥陀佛国作菩萨如文殊师利菩萨三摩提钵菩萨。后世作佛者当如阿弥陀佛。说经已太子和休及五百长者子。诸菩萨比丘僧比丘优婆塞优婆夷。诸天梵人民鬼神龙。皆大欢喜。前为佛作礼而去。</p>
		</div>
		
		
		</div></div><hr><script charset='utf-8' src='../../js/footer.js'></script></body></html>