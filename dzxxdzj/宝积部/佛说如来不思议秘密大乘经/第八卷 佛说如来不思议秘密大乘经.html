<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八卷 佛说如来不思议秘密大乘经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八卷 佛说如来不思议秘密大乘经</center></div><div class='fo'><center>经文出处:来自无量光明网</center><br/><br>
			<p>
	　　<strong>第八卷 佛说如来不思议秘密大乘经</strong></p>
<p>
	　　译经<a>三藏</a>朝散大夫试光禄卿光梵大师赐紫<a>沙门</a>臣惟净等奉诏译</p>
<p>
	　　如来语密不思议品第八之余</p>
<p>
	　　尔时尊者大目干连。礼彼佛足作是白言。<a>世尊</a>。我今悔罪我今悔罪。我于释迦牟尼如来无量音声清净妙轮。辄欲度量我斯深罪。又复世尊。我所来此几何远邪。彼佛答言。大目干连。汝过九十九殑伽沙数等世界已。到此刹中。大目干连白言。我此所来而极遥远。身力疲懈不能还复本刹土中。彼佛告言。大目干连。于汝意云何。汝勿起是见谓汝以自神力能到此刹。何以故。但以释迦牟尼如来加持力故汝能至此。汝今欲还本刹土者。应向彼佛虔伸敬礼。大目干连。汝今当知。若以汝自通力欲还本土。纵经一劫亦不能往。或复未至彼土中间而入<a>涅槃</a>。大目干连。汝今至此东西南北。谓何方分邪大目干连言。我心迷昧不知今时在何方分。彼佛告言。以是缘故汝今当知。若以汝自通力纵经一劫。毕竟不能还彼刹土。大目干连言。彼世尊释迦牟尼如来今在何方。彼佛告言。大目干连。彼世尊释迦牟尼如来现处东方。是时尊者大目干连。即向东方五轮着地。至诚敬礼世尊释迦牟尼如来。说伽陀曰</p>
<p>
	　　二足圣尊摄受我人天供养大威德</p>
<p>
	　　无边智具无边音我今欲还于本土</p>
<p>
	　　寂慧。今此王舍城鹫峰山中一切众会。以释迦牟尼如来威神力故。悉闻尊者大目干连号哭之声</p>
<p>
	　　尔时尊者阿难。前白佛言。世尊。今此所闻号哭之声。为何相邪。佛言阿难。此是目干连苾刍。往西方分去此佛刹。过九十九殑伽沙数等刹土。到光明幢世界世尊光明王如来刹中。现在于彼将欲还复此娑婆界故。有如是号哭之声。阿难白佛言。世尊。尊者大目干连。以何缘故到彼世界。佛言阿难。大目干连将还此土。其事因缘汝自当知</p>
<p>
	　　尔时鹫峰山中一切众会。合掌恭敬咸白佛言。世尊。我等乐见彼光明幢世界。瞻睹世尊光明王如来。及欲见彼诸<a>菩萨</a>众并尊者大目干连。尔时世尊。受劝请已即于眉间放大光明。名一切处通达。其光普照九十九殑伽沙数等佛刹。相续不断。于彼光明幢世界广大照曜。是时此会一切大众。悉得见彼光明幢世界。瞻睹世尊光明王如来。及见彼诸菩萨。又见大目干连五轮着地。向佛作礼发声号哭</p>
<p>
	　　尔时世尊释迦牟尼如来。告尊者大目干连言。汝今宜应随光所照。来复此土</p>
<p>
	　　尔时尊者大目干连。承佛世尊大光明轮。于思念间即时还此<a>娑婆世界</a>。住立佛前向佛世尊。头面礼足右绕七匝。重复谛诚五轮着地作是白言。世尊。我今悔罪我今悔罪。我于世尊无量音声清净妙轮。辄欲度量。我斯深罪故。我远适他界听佛音声。既至彼已。所闻佛声与此无异。佛言目干连。如汝所说。如来音声无有分量。犹如<a>虚空</a>无其分量。复无边际不可度量。若其虚空可度量者。如来音声亦可度量。何以故。虚空广大故。如来音声亦复广大。当王舍城中。往昔说是大目干连去来事时。有十千人发阿耨多罗三藐三菩提心。金刚手菩萨。告寂慧菩萨言。寂慧当知。此即是为如来语密</p>
<p>
	　　复次寂慧。六十四者。所有一切众生心心所转。而一众生心多于彼。寂慧菩萨言。大秘密主。若一众生心心所转。假使遍满三千<a>大千世界</a>。一切众生皆居缘觉之地。纵经一劫而亦不能思惟称量校计伺察。何况一切众生。金刚手菩萨言。寂慧。我今告语于汝。使汝开觉所有一切众生心心所转。即彼如来音声妙轮。出种种声宣<a>说法</a>时。令诸众生咸生<a>欢喜</a>。然佛世尊<a>常住</a>无分别舍。尔时金刚手菩萨。说伽陀曰</p>
<p>
	　　三千世界诸众生一切皆证缘觉果</p>
<p>
	　　纵经一劫尽筹量一众生心不能晓</p>
<p>
	　　<a>世间</a>所有一众生唯佛能知彼心意</p>
<p>
	　　随众生心虽了知佛无发悟无分别</p>
<p>
	　　乃至一切众生类总聚思惟有其三</p>
<p>
	　　世尊随类如所应净妙声轮宣<a>正法</a></p>
<p>
	　　法中<a>自在</a>演妙音一切闻者咸欣悦</p>
<p>
	　　随所宣说名相生以诸法名善开示</p>
<p>
	　　所有一切众生类色相名字及思惟</p>
<p>
	　　一毛孔中放光明如来随应善分别</p>
<p>
	　　所有世尊大慈化一切毛孔放光明</p>
<p>
	　　光明超胜人中尊音声轮中宣妙法</p>
<p>
	　　假使<a>佛经</a>一劫中以诸譬喻善宣说</p>
<p>
	　　然佛语及音声轮毕竟不得其边际</p>
<p>
	　　一切烦恼无色相所说语言亦无相</p>
<p>
	　　由其语言无相因烦恼无相自息灭</p>
<p>
	　　是故语言诸色相于一切处不可得</p>
<p>
	　　以其毕竟无得故烦恼色相亦如是</p>
<p>
	　　由其语言不实故所说非内亦非外</p>
<p>
	　　烦恼不实亦复然染性非内亦非外</p>
<p>
	　　以无少法可得故佛所说言遍十方</p>
<p>
	　　烦恼无得亦复然是故有所佛宣说</p>
<p>
	　　一切众生语言道上中下品有其三</p>
<p>
	　　语言非身亦非心此中无住非无住</p>
<p>
	　　譬如假法成乐具由风吹击众音声</p>
<p>
	　　所出音声无所从是中亦无造作者</p>
<p>
	　　由其宿昔善净性一切众生意风吹</p>
<p>
	　　故佛世尊出妙音然佛亦无分别想</p>
<p>
	　　譬如应声而对响音声非内亦非外</p>
<p>
	　　人中尊出妙言语非内非外亦如是</p>
<p>
	　　又如珠宝无分别令诸众生喜乐生</p>
<p>
	　　佛无分别亦复然一切音声皆<a>圆满</a></p>
<p>
	　　复次寂慧。当知如来语秘密智。随入一切众生宣说诸法。所有三千大千世界。一切众生种种生处。如来随入一切众生语言音声。以种种名字安立<a>四谛</a>。寂慧。如其所说。苦苦集苦灭向苦灭道谛</p>
<p>
	　　所有地居诸天。作如是说</p>
<p>
	　　珂吠珂嚩牟梨珂嚩那曳珂嚩度噜</p>
<p>
	　　即是此说苦苦集苦灭向苦灭道谛</p>
<p>
	　　彼空居诸天作如是说</p>
<p>
	　　多哩帝阿嚩哩帝阿嚩哩多尾誐弥阿嚩哩多儞萨多啰尼</p>
<p>
	　　即是此说苦苦集苦灭向苦灭道谛</p>
<p>
	　　彼四大王天作如是说</p>
<p>
	　　伊尼弥尼捺纰捺罗纰</p>
<p>
	　　即是此说苦苦集苦灭向苦灭道谛</p>
<p>
	　　彼忉利天作如是说</p>
<p>
	　　阿嚩哩多儞阿西嚩帝叉野嚩帝叉野耨誐弥</p>
<p>
	　　即是此说苦苦集苦灭向苦灭道谛</p>
<p>
	　　彼夜摩天作如是说</p>
<p>
	　　输梨输罗西嚩儞输罗叉曳输罗叉野婆嚩儞</p>
<p>
	　　即是此说苦苦集苦灭向苦灭道谛</p>
<p>
	　　彼兜率天作如是说</p>
<p>
	　　乌珂梨目珂梨尾嚩努散左哩</p>
<p>
	　　即是此说苦苦集苦灭向苦灭道谛</p>
<p>
	　　彼化乐天作如是说</p>
<p>
	　　多啰多散多啰多多啰叉野多啰目珂</p>
<p>
	　　即是此说苦苦集苦灭向苦灭道谛</p>
<p>
	　　彼他化自在天说作如是</p>
<p>
	　　诃诃呼诃诃尾那曳诃诃尾誐弥诃啰儞誐弥</p>
<p>
	　　即是此说苦苦集苦灭向苦灭道谛</p>
<p>
	　　彼魔众天作如是说</p>
<p>
	　　盎誐览盎誐啰母蓝盎誐啰播都桑盎誐啰儞悉帝啰[赤*皮]</p>
<p>
	　　即是此说苦苦集苦灭向苦灭道谛</p>
<p>
	　　彼梵众天作如是说</p>
<p>
	　　秫毗秫毗葛哩秫毗尾舍那秫婆嚩哩多那</p>
<p>
	　　即是此说苦苦集苦灭向苦灭道谛</p>
<p>
	　　彼梵辅天作如是说</p>
<p>
	　　弥诃哩僧诃哩娑啰尼娑啰娑啰尼</p>
<p>
	　　即是此说苦苦集苦灭向苦灭道谛</p>
<p>
	　　彼梵会天作如是说</p>
<p>
	　　没啰拏没啰拏散提没啰拏没噜诃拏没噜诃努波舍摩</p>
<p>
	　　即是此说苦苦集苦灭向苦灭道谛</p>
<p>
	　　彼大梵天作如是说</p>
<p>
	　　多啰讷哩多啰左俱哩多萨布哩俱啰嚩诃儞</p>
<p>
	　　即是此说苦苦集苦灭向苦灭道谛</p>
<p>
	　　彼少光天作如是说</p>
<p>
	　　呬呬系呬呼护诃啰奴散提</p>
<p>
	　　即是此说苦苦集苦灭向苦灭道谛</p>
<p>
	　　(此下合有无量光天光音天说四谛文梵本元阙)彼少净天。作如是说</p>
<p>
	　　乌呬多儞嚩呬多儞誐叱多儞誐摩儞</p>
<p>
	　　即是此说苦苦集苦灭向苦灭道谛</p>
<p>
	　　彼无量净天作如是说</p>
<p>
	　　西嚩儞散西嚩儞刹野西嚩儞阿西嚩 儞</p>
<p>
	　　即是此说苦苦集苦灭向苦灭道谛</p>
<p>
	　　彼遍净天作如是说</p>
<p>
	　　波哩砌祢波哩砌努捺曳嚩那俱梨菩陀尾秫提</p>
<p>
	　　即是此说苦苦集苦灭向苦灭道谛</p>
<p>
	　　彼广果天作如是说</p>
<p>
	　　阿讫哩多阿迦啰尼阿啰拏尾誐帝迦罗拏儞瑟耻</p>
<p>
	　　即是此说苦苦集苦灭向苦灭道谛</p>
<p>
	　　(于第四禅九天之内合有无云福生无想三天梵本元阙)彼无烦天作如是说</p>
<p>
	　　阿耨誐摩那阿那誐摩那阿耨散提阿耨散提誐摩那</p>
<p>
	　　即是此说苦苦集苦灭向苦灭道谛</p>
<p>
	　　彼无热天作如是说</p>
<p>
	　　秫提秫驮嚩帝秫驮波哩秫提驮驮誐摩儞</p>
<p>
	　　即是此说苦苦集苦灭向苦灭道谛</p>
<p>
	　　彼善见天作如是说</p>
<p>
	　　[牟*含]摩摩[牟*含]摩弥摩那耨誐摩野摩那耨誐摩</p>
<p>
	　　即是此说苦苦集苦灭向苦灭道谛</p>
<p>
	　　彼善现天作如是说</p>
<p>
	　　目讫底目讫多嚩底目讫多母梨目讫多摩多耨散提</p>
<p>
	　　即是此说苦苦集苦灭向苦灭道谛</p>
<p>
	　　彼色究竟天作如是说</p>
<p>
	　　儞瑟耻阿颠多儞瑟耻阿羯腊波儞阿钵啰底散提</p>
<p>
	　　寂慧当知。如是等诸天各各以其随天语言。安立四谛。并余龙众夜叉众乾闼婆众阿修罗众迦楼罗众紧那罗众摩睺罗伽众。及坚身夜叉众持鬘夜叉众等。各以彼彼种类语言。安立四谛</p>
<p>
	　　寂慧。此阎浮提诸国土中。少略而言满千国土。乃至十六大国一切人众。随彼方处种种语言。种种音声种种心想。如来随入一切语言音声。施设名字。所立四谛悉能解了。所谓尸迦国人。乃至世界边际所住国人。如是等阎浮提中满千国土。一切人众种种语言。种种音声种种心想。施设名字各说四谛。如来随入一切语言音声。悉能解了。亦非如来心识语言有所流散。寂慧。此小千世界中。有九十四俱胝那庾多百千种类语言名字。各说四谛。总摄一切所说言音。皆悉同归一四谛义。即是胜义谛。即是无生谛。即是如实谛。即是不动谛。寂慧。此即是为如来语密</p>
<p>
	　　复次寂慧。如来语言而能断除一切众生疑惑不决。所谓十方无量阿僧祇世界。普摄一切众生以佛智所知。而众生界多于地界。寂慧。正使一切众生。各各获得智慧具足。与尊者<a>舍利子</a>等无有异。以是缘故一切众生。各各皆以如<a>舍利</a>子所等智慧。以疑惑事于一劫中或过一劫。共相问难思惟称量伺察。而一众生复胜于一。是诸众生。以所疑事互思惟已。一时俱来请问世尊。时佛世尊。于弹指间应问皆答。是故世尊。随了一众生所起心念。普摄一切众生。咸以一音悉为宣说断诸疑网。令诸众生得断疑已。咸生欢喜。寂慧。此即是名如来语言。普能断除一切众生疑惑不决。然非如来心及语言有所动转。一切皆是如实所说。寂慧当知。如是等说。皆是如来秘密之语希有之语。此即名为语业清净</p>
<p>
	　　金刚手菩萨大秘密主。说是如来语秘密主。会中有三万二千众生发阿耨多罗三藐三菩提心。十方一切诸佛刹中。所有贤劫诸菩萨众。各各在彼佛世尊所修梵<a>行者</a>。是诸菩萨为供养佛及金刚手菩萨大秘密主故。垂诸宝盖散以妙花。是花槃旋来此会中。散于佛上及金刚手菩萨之身。乃至遍散一劫众会。其诸宝盖旋复空中住佛顶上。而诸宝盖出妙音声。作如是言。我等贤劫诸菩萨众。遣此奉用供养。世尊及金刚手菩萨大秘密主。惟愿摄受。随佛如来向所。宣说未曾有法。一切众会皆悉闻已。各复增胜发希有心。即向金刚手菩萨大秘密主。虔伸顶礼极生最上信重之想。咸作是言。大秘密主。我等今时快得善利。获闻金刚手菩萨宣说如来语密不思议法门。若诸众生闻此所说信解无疑。是诸众生所得人身功不唐弃。即为如来所应化度。彼得不退转于阿耨多罗三藐三菩提。</p>
		

	
	

		</div></div><hr><script charset='utf-8' src='../../js/footer.js'></script></body></html>