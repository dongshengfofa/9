<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 佛说大迦叶问大宝积正法经' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 佛说大迦叶问大宝积正法经</center></div><div class='fo'><center>经文出处:来自无量光明网</center><br/><br>
			<p>
	　　<strong>第一卷 佛说大迦叶问大宝积<a>正法</a>经</strong></p>
<p>
	　　西天译经<a>三藏</a>朝散大夫试鸿胪少卿传法大师臣施护奉诏译</p>
<p>
	　　如是我闻。一时佛在王舍城鹫峰山中。与大<a>比丘</a>众八千人俱。<a>菩萨</a>一万六千。及一生获得无上正等正觉。种种佛刹皆来集会</p>
<p>
	　　尔时尊者大迦叶波。在大众中安详而坐</p>
<p>
	　　尔时<a>世尊</a>。告迦叶言。有四种法。破坏菩萨智慧。迦叶白言。四种法者。其义云何。四种法者。一者于<a>佛教</a>法而生轻慢。二者于法师处憎嫉法师。三者隐藏正法令不见闻。四者他欲乐法数数障碍。嗔恚断善覆盖不说。诳赚他人唯自求利。迦叶。如是四种。是名坏灭菩萨智慧。我今于此。重说颂曰</p>
<p>
	　　若人慢<a>佛法</a>憎嫉法师处</p>
<p>
	　　乐法作隐藏求法而障碍</p>
<p>
	　　嗔怒断善根覆法不为说</p>
<p>
	　　爱乐诳赚他恒行自求利</p>
<p>
	　　我说此四法断灭菩萨慧</p>
<p>
	　　四法如是故汝等应当知</p>
<p>
	　　佛告迦叶波。有四最上法观。增长菩萨大智。迦叶白言。是义云何。此四法者。一者于佛教法深生尊重。二者于法师处勿生轻慢。三者如闻得法为他解说。起正直心不求一切利养。四者称赞多闻增长智慧。一向正心如闻受持。行真实行而不妄语。迦叶。此四种法。增长菩萨大智慧故。我今于此。重说颂曰</p>
<p>
	　　尊重于佛法及彼法师处</p>
<p>
	　　如闻为他说不求于利养</p>
<p>
	　　亦不要称扬一向而求闻</p>
<p>
	　　多闻生智慧如闻受持法</p>
<p>
	　　持已依法行称法真实故</p>
<p>
	　　是彼法师行口意无虚妄</p>
<p>
	　　四法可为师得佛大智慧</p>
<p>
	　　佛告大迦叶。有四法具足。迷障菩萨菩提心。迦叶白言。云何四法迷障菩提心。此四法者。一者所有阿阇梨师及诸善友。行德尊重反生毁谤。二者他善增盛于彼破灭。三者若诸众生行大乘行。而不称赞妄言谤毁。四者弃背正心邪妄分别。如是迦叶。此四种法迷障菩萨菩提心我今于此。重说颂曰</p>
<p>
	　　阇梨师善友行德俱尊重</p>
<p>
	　　不行恭敬心反生于轻毁</p>
<p>
	　　他善增炽盛破坏灭除他</p>
<p>
	　　菩提大行人谤毁行轻慢</p>
<p>
	　　弃背正真心邪妄而分别</p>
<p>
	　　如斯四恶行迷障佛菩提</p>
<p>
	　　是故此四法远离无上觉</p>
<p>
	　　无此四过者最上得菩提</p>
<p>
	　　佛告迦叶波。有四法具足。令诸菩萨一切生处。出生菩提心。直至菩提而坐道场而无障碍。迦叶白言。云何四法。一者不为身命而行邪见妄言绮语。二者去除一切众生虚妄分别。三者为其佛使发起一切菩提种相。如实名称流遍四方。四者所有一切众生<a>教化</a>令得阿耨多罗三藐三菩提。各说今得。迦叶。如是四法具足菩萨。一切生处出生菩提心。中间无迷。直至菩提坐道场座。我今于此。重说颂曰</p>
<p>
	　　不为自身命邪说及妄语</p>
<p>
	　　心恒愍众生除妄及<a>懈怠</a></p>
<p>
	　　能作如来使及为众生师</p>
<p>
	　　显发行菩提名闻遍四方</p>
<p>
	　　教化诸众生令成无上觉</p>
<p>
	　　安住此法中菩提心不退</p>
<p>
	　　佛告迦叶波。有四法具足。令诸菩萨已生未生善法皆令灭尽永不增长。迦叶白言。云何四法。一者<a>世间</a>所有深着我见。二者观察种族住着利养行咒力事。三者嗔恨菩萨偏赞佛教不普称赞。四者未闻难见经法闻之疑谤。如是迦叶。具此四法。令诸菩萨已生未生善法皆悉灭尽永不增长。我今于此。重说颂曰</p>
<p>
	　　由此着我见皆令善法尽</p>
<p>
	　　观察于种族咒术求利养</p>
<p>
	　　毁于菩萨教而不普称赞</p>
<p>
	　　未闻甚深经闻之生疑谤</p>
<p>
	　　具行此四法不久善法尽</p>
<p>
	　　是故诸菩萨行此四法者</p>
<p>
	　　远离佛菩提譬如天与地</p>
<p>
	　　佛告迦叶波。有四法具足。令诸菩萨善法不灭得法增胜。迦叶白言。云何四法。一者愿闻其善不愿闻恶。求行<a>六波罗蜜</a>及菩萨藏。二者除去我见心行平等。令一切众生得法利<a>欢喜</a>。三者远离邪命得圣族欢喜。不说他人实不实罪。亦不见他过犯。四者若此深法自智不见。而不谤毁彼佛如来。如是而见如是而知。我不能知佛智无边种种无碍。如来为诸众生演说此法。如是迦叶。具此四法。令诸菩萨善法不尽得法增胜。我今于此。重说颂曰</p>
<p>
	　　常愿闻其善非愿闻诸恶</p>
<p>
	　　恒行六波罗而求菩萨藏</p>
<p>
	　　断除于我见而行平等心</p>
<p>
	　　普令诸众生得彼法利喜</p>
<p>
	　　活住清净命复值圣种族</p>
<p>
	　　他罪实不实终不而言说</p>
<p>
	　　设睹诸过犯如同不见闻</p>
<p>
	　　此法甚深奥少智不能知</p>
<p>
	　　唯佛自明了而不生疑谤</p>
<p>
	　　佛智广无边如来为众说</p>
<p>
	　　行此四法者胜智法无尽</p>
<p>
	　　安住此法中菩提不难得</p>
<p>
	　　佛告迦叶波。有四种法。生不正心离菩萨行。迦叶白言。云何四法。一者疑惑佛法心不爱乐。二者我见贡高嗔恚有情。三者他得利养贪爱憎嫉。四者于佛菩萨不生信敬。亦不称赞而复毁谤。迦叶如是四法。生不正心离菩萨行。我今于此。重说颂曰</p>
<p>
	　　疑惑诸佛法作意不爱乐</p>
<p>
	　　贡高我见增嗔恚众生故</p>
<p>
	　　他所得利养贪爱起憎嫉</p>
<p>
	　　于佛菩萨众心不生信受</p>
<p>
	　　此四不正心远离菩萨行</p>
<p>
	　　佛告迦叶波。有四种法。令诸菩萨得柔软相。迦叶白言。云何四法。一者所得阿钵罗谛。得已发露终不覆藏远离过失。二者彼须真实所言诚谛。宁可尽于王位破坏富贵。散灭财利舍于身命。终不妄语所言真实。亦不令他言说虚妄。三者不发恶言毁谤蔑无一切众生。乃至善与不善斗诤相打禁系枷锁。如是之过亦不言说。恐自成罪得业果报。四者依彼信行深信一切诸佛法教心意清净。迦叶如是四法。令诸菩萨得柔软相。我今于此。重说颂曰</p>
<p>
	　　所获阿钵罗恐成于过罪</p>
<p>
	　　不敢自覆藏洗心而发露</p>
<p>
	　　用意要真实所言须诚谛</p>
<p>
	　　宁尽国王位舍命破资财</p>
<p>
	　　不发妄语言弃背真实行</p>
<p>
	　　亦不教他人令作虚妄事</p>
<p>
	　　又不行毁谤蔑无一切众</p>
<p>
	　　善与不善者乃至斗诤等</p>
<p>
	　　终不说视他恐招自业果</p>
<p>
	　　心住清净行信乐佛菩提</p>
<p>
	　　此四佛宣扬众生宜亲近</p>
<p>
	　　佛告迦叶波。有四种法。令诸菩萨心意刚强。迦叶白言。云何四法。一者所闻最上胜法心不乐行。二者于法非法虽知净染。净法不行而行非法。三者不亲近阿阇梨及师法等。信受妄语不知食处。四者见诸菩萨具其胜德。都无恭敬我见轻慢。迦叶如是四法。令诸菩萨心意刚强。我今于此。重说颂曰</p>
<p>
	　　闻彼最上法心意不乐行</p>
<p>
	　　净法而不修非法生爱乐</p>
<p>
	　　弃背阿阇梨不敬于师法</p>
<p>
	　　受食处不知信行于妄语</p>
<p>
	　　菩萨有胜德不生于尊重</p>
<p>
	　　下劣我见增刚强心轻慢</p>
<p>
	　　此四佛自宣我常亦远离</p>
<p>
	　　佛告迦叶波。有四种法。令于菩萨知见明了。迦叶白言。云何四法。一者闻善乐行闻恶乐止。知法真实弃背邪伪受行正道。二者远离毁谤纯善相应。美言流布众所爱敬。三者亲近师教知彼食处。调伏诸根戒定不间。四者自得菩提不舍众生。行实慈愍令彼爱乐广大真德。迦叶。如是四法。令于菩萨知见明了。我今于此。重说颂曰</p>
<p>
	　　闻善乐欲行闻恶心欲止</p>
<p>
	　　业背邪伪因受行八正道</p>
<p>
	　　毁谤恒远离善业得相应</p>
<p>
	　　流布善言音令众生爱重</p>
<p>
	　　亲近于师教知彼食来处</p>
<p>
	　　制伏取境根安住于戒定</p>
<p>
	　　虽得佛菩提不舍有情界</p>
<p>
	　　行彼真实慈令求无上德</p>
<p>
	　　此四佛所宣速得善逝果</p>
<p>
	　　佛告迦叶波。菩萨有四种违犯。迦叶白言。云何四种。一者众生信根未熟而往化他。菩萨违犯。二者下劣邪见众生广说佛法。菩萨违犯。三者为小乘众生说大乘法。菩萨违犯。四者轻慢正行持戒众生。摄受犯戒邪行众生。迦叶。如是四种。菩萨违犯。我今于此。重说颂曰</p>
<p>
	　　众生信未熟而往化于彼</p>
<p>
	　　下劣邪有情为彼广<a>说法</a></p>
<p>
	　　于彼声闻处分别大乘法</p>
<p>
	　　轻慢正行人摄受<a>破戒</a>者</p>
<p>
	　　知此四违犯菩萨须远离</p>
<p>
	　　依此四法行菩提不成就</p>
<p>
	　　佛告迦叶波。有四种法成菩萨道。迦叶白言。云何四法。一者于一切众生心行平等。二者于一切众生用佛智教化。三者于一切众生演说妙法。四者于一切众生行正方便。迦叶。如是四法。成菩萨道。我今于此。重说颂曰</p>
<p>
	　　于彼群生类恒行平等心</p>
<p>
	　　教导诸有情令入如来智</p>
<p>
	　　常演微妙法救度一切人</p>
<p>
	　　安住真实中是名正方便</p>
<p>
	　　此四平等法佛自恒宣说</p>
<p>
	　　依教彼恒行成就菩萨道</p>
<p>
	　　佛告迦叶波。有四种法。为菩萨怨而不可行。迦叶白言。云何四法。一者乐修小乘自利之行。二者行辟支佛乘浅近理法。三者随顺世间咒术伎艺。四者用世智聪辩。集彼世间虚妄无利之法。迦叶。如是四法。为菩萨冤不可同行。我今于此。重说颂曰</p>
<p>
	　　若行声闻乘<a>出家</a>自利行</p>
<p>
	　　及彼辟支迦证悟浅理行</p>
<p>
	　　耽着世间艺伎术禁咒等</p>
<p>
	　　复用世智辩虚集无利法</p>
<p>
	　　诳赚于众生不到真实际</p>
<p>
	　　此四菩萨行善根皆灭尽</p>
<p>
	　　冤家不同行佛言宜远离</p>
<p>
	　　佛告迦叶波。有四种法为菩萨善友。迦叶白言。云何四法。一者所有求菩提道者。为菩萨善友。二者作大法师。为菩萨善友。三者以<a>闻思修</a>慧。出生一切善根者。为菩萨善友。四者于佛世尊求一切佛法者。为菩萨善友。迦叶如是四法。为菩萨善友。我今于此。重说颂曰</p>
<p>
	　　求成菩提者佛子亲善友</p>
<p>
	　　作大说法师显发闻思慧</p>
<p>
	　　教化诸众生出生五善根</p>
<p>
	　　恒为善逝子当获正觉道</p>
<p>
	　　佛说此四法不迷于正行</p>
<p>
	　　令得大菩提是名真善友</p>
<p>
	　　佛告迦叶波。有四种法。为菩萨影像。迦叶白言。云何四法。一者为利养不为法。二者为要称赞不为戒德。三者自利求安不利苦恼众生。四者于实德能不生分别乐欲。迦叶。如是四法。为菩萨影像。我今于此。重说颂曰</p>
<p>
	　　广求于利养不为听受法</p>
<p>
	　　爱乐人赞扬弃舍于德业</p>
<p>
	　　一向求自安不愍众生苦</p>
<p>
	　　于彼实德能无乐无分别</p>
<p>
	　　如是四种法佛说为影像</p>
<p>
	　　汝诸菩萨众各各宜远离</p>
<p>
	　　佛告迦叶波。有四种法。为菩萨实德。迦叶白言。云何四法。一者入空<a>解脱</a>门。信业报无性。二者入<a>无我</a>无愿门。虽得<a>涅槃</a>。恒起大悲乐度众生。三者于大轮回巧施方便。四者于诸有情虽行给施不求果报。迦叶。如是四法。为菩萨实德。我今于此。重说颂曰</p>
<p>
	　　入彼空解脱信观业无性</p>
<p>
	　　无我无愿门安住慈愍行</p>
<p>
	　　虽证涅槃空乐度众生故</p>
<p>
	　　于彼轮回中巧设诸方便</p>
<p>
	　　广济于群生不希于福报</p>
<p>
	　　佛告迦叶波。有四种法。为菩萨大藏。迦叶白言。云何四法。一者于诸佛所恭敬供养。二者恒行<a>六度</a>大波罗蜜多。三者尊重法师心不退动。四者乐居林野心无杂乱。迦叶。如是四法。为菩萨大藏。我今于此。重说颂曰</p>
<p>
	　　于彼诸佛所供养一切佛</p>
<p>
	　　大乘六度中所行波罗蜜</p>
<p>
	　　尊重说法师承事心无退</p>
<p>
	　　常居林野中清净无杂乱</p>
<p>
	　　此四善逝说佛子大法藏</p>
<p>
	　　佛告迦叶波。有四种法。远离菩萨魔道。迦叶白言。云何四法。一者所行诸行不离菩提心。二者于一切众生心无恼害。三者于一切法明了通达。四者于一切众生不生轻慢。迦叶。如是四法。远离菩萨魔道。我今于此。重说颂曰</p>
<p>
	　　所行众善行不离菩提心</p>
<p>
	　　于彼诸群生恒时无恼害</p>
<p>
	　　诸法善通达于生绝轻慢</p>
<p>
	　　此四善逝说远离诸魔道</p>
<p>
	　　是人依此行得彼真空际</p>
<p>
	　　佛告迦叶波。有四种法。集菩萨一切善根。迦叶白言。四法云何。一者乐住林间寂静宴默。二者布施爱语利行同事摄诸众生。三者乐求妙法弃舍身命。四者闻义不足集诸善根勤行精进。迦叶。如是四法。能集菩萨一切善根。我今于此。重说颂曰</p>
<p>
	　　乐住闲寂处宴默离喧烦</p>
<p>
	　　四摄御众生令登于觉路</p>
<p>
	　　勤求于妙法弃舍于身命</p>
<p>
	　　精进集善根闻法心无足</p>
<p>
	　　佛说此四行出生无边善</p>
<p>
	　　佛告迦叶波。有四种法。生菩萨无量福德。迦叶白言。云何四法。一者恒行法施心无吝惜。二者起大悲心救护破戒众生。三者化诸有情发菩提心。四者于下劣恶人忍辱救护。迦叶。如是四法。出生菩萨无量福德。我今于此。重说颂曰</p>
<p>
	　　广说诸妙法清净心无吝</p>
<p>
	　　毁禁诸有情救护垂慈愍</p>
<p>
	　　令彼众生类发于净觉心</p>
<p>
	　　种种劣恶人救护行忍辱</p>
<p>
	　　菩萨及诸佛同行此四行</p>
<p>
	　　佛告迦叶波。有四种法。能破菩萨意地无明烦恼。迦叶白言。云何四法。一者所行戒行具足无犯。二者受持妙法身心无倦。三者随其意解传施法灯。四者礼敬投诚称扬佛德。迦叶如是四法。能破菩萨意地无明烦恼。我今于此。重说颂曰</p>
<p>
	　　坚持具足戒意地无缺犯</p>
<p>
	　　妙法恒受持昼夜心无倦</p>
<p>
	　　所解诸佛教随意施法灯</p>
<p>
	　　称赞一切佛投诚恭敬礼</p>
<p>
	　　智者行此四能断无明地</p>
<p>
	　　一切诸佛心依此得菩提</p>
<p>
	　　佛告迦叶波。有四种法。生菩萨无碍智。迦叶白言。云何四法。一者所有法施。二者受持妙法。三者不害他人。四者亦不轻慢。迦叶如是四法。生菩萨无碍智。我今于此。重说颂曰</p>
<p>
	　　所行妙法施令彼得受持</p>
<p>
	　　不嫉众生学尊重于持戒</p>
<p>
	　　四法除宿罪获成最上觉</p>
<p>
	　　依此得菩提出生无碍智</p>
<p>
	　　复别十二行智者得菩提</p>
<p>
	　　成就<a>甘露</a>味所有诸众生</p>
<p>
	　　而具深<a>法眼</a>解说读诵持</p>
<p>
	　　佛说于彼人获福无有量</p>
<p>
	　　所有恒河沙俱胝佛刹土</p>
<p>
	　　满中盛七宝供养一切佛</p>
<p>
	　　彼福亦无量若人念此法</p>
<p>
	　　四句伽他经福德胜于彼</p>
<p>
	　　复次迦叶波若持此四句</p>
<p>
	　　未名菩萨者得名为菩萨</p>
<p>
	　　说此四法中具足十善行</p>
<p>
	　　依法平等心是故名菩萨</p>
		

	
	

		</div></div><hr><script charset='utf-8' src='../../js/footer.js'></script></body></html>