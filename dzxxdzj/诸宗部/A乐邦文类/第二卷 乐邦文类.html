<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 乐邦文类' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 乐邦文类</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 乐邦文类</strong></p>
<p>
	　　四明石芝<a>沙门</a>宗晓编次</p>
<p>
	　　序跋(三十二家)</p>
<p>
	　　<a>念佛</a>三昧诗序圆悟法师慧远</p>
<p>
	　　观无量寿<a>佛经</a>疏序智者禅师</p>
<p>
	　　阿弥陀经通赞疏序慈恩法师窥基</p>
<p>
	　　阿弥陀经疏序孤山法师智圆</p>
<p>
	　　阿弥陀经新疏序净觉法师仁岳</p>
<p>
	　　观无量寿佛经序慈觉禅师宗颐</p>
<p>
	　　阿弥陀经劝持序慈云忏主遵式</p>
<p>
	　　往生西方略传序同前</p>
<p>
	　　往生<a>净土</a>忏愿仪序同前</p>
<p>
	　　往生决疑行愿二门序同前</p>
<p>
	　　净土往生传叙飞山禅师戒珠</p>
<p>
	　　念佛三昧宝王论序草堂法师飞锡</p>
<p>
	　　华严念佛三昧无尽灯圆澄法师义和</p>
<p>
	　　无尽灯后跋参政范成大</p>
<p>
	　　净业礼忏仪序大智律师元照</p>
<p>
	　　观经九品图后序同前</p>
<p>
	　　净土十疑论序提刑杨杰</p>
<p>
	　　净土十疑论跋待制陈瓘</p>
<p>
	　　直指净土决疑集序提刑杨杰</p>
<p>
	　　龙舒净土文序状元张孝祥</p>
<p>
	　　龙舒净土文跋大慧禅师宗杲</p>
<p>
	　　净土宝珠集序侍郎王古</p>
<p>
	　　四十八愿后序慧觉法师齐玉</p>
<p>
	　　净土警策序吴兴法师元颖</p>
<p>
	　　净土自信录序无功叟王阗</p>
<p>
	　　<a>修行</a><a>净土法门</a>后序侍郎莫仲圭</p>
<p>
	　　明师胜地论跋独醒<a>居士</a>林镐</p>
<p>
	　　宝城易记录序待制陈瓘</p>
<p>
	　　远法师斋忌礼文序正言沈浚</p>
<p>
	　　称赞净土海众诗序府判方楶</p>
<p>
	　　西归莲社序月堂法师惠询</p>
<p>
	　　刊往生行愿略传序铠庵居士吴克已</p>
<p>
	　　文(十三家)</p>
<p>
	　　庐山白莲社誓文晋逸士刘遗民</p>
<p>
	　　东海若唐礼部柳子厚</p>
<p>
	　　东海若跋文忠公苏轼</p>
<p>
	　　东海若跋橘洲禅师宝昙</p>
<p>
	　　吊武侍[銜-金+缶]画佛文唐文公韩愈</p>
<p>
	　　结社法集通慧僧录赞宁</p>
<p>
	　　莲华胜会录文慈觉禅师宗[臣*責]</p>
<p>
	　　念佛防退方便文同前</p>
<p>
	　　念佛回向发愿文同前</p>
<p>
	　　念佛忏悔发愿文慈云忏主遵式</p>
<p>
	　　结莲社普劝文总管张[揙-戶+(今-一)]</p>
<p>
	　　西资社同誓文证通法师师友</p>
<p>
	　　往生净土十愿文桐江法师择瑛</p>
<p>
	　　赞(十七首)</p>
<p>
	　　金银泥画净土变相赞唐翰林李白</p>
<p>
	　　绣西方净土[巾*((宋-木)/登)]赞唐侍郎白居易</p>
<p>
	　　绣阿弥陀佛赞同前</p>
<p>
	　　西方净土赞孤山法师智圆</p>
<p>
	　　无量寿佛赞大智律师元照</p>
<p>
	　　画阿弥陀像赞文忠公苏轼</p>
<p>
	　　李伯时画弥陀赞寂音禅师惠洪</p>
<p>
	　　安乐国赞三十章提刑杨杰</p>
<p>
	　　善导弥陀道场赞同前</p>
<p>
	　　白莲咸教主真赞同前</p>
<p>
	　　效禅月作远公咏太史黄庭坚</p>
<p>
	　　远法师赞给事程俱</p>
<p>
	　　刘遗民赞同前</p>
<p>
	　　陶靖节赞同前</p>
<p>
	　　谢康乐赞同前</p>
<p>
	　　陆道士赞同前</p>
<p>
	　　临行自饯樝庵法师有严</p>
<p>
	　　念佛三昧诗序</p>
<p>
	　　庐山法师慧远</p>
<p>
	　　序曰。念佛三昧者何。思专想寂之谓。思专则志一不挠。想寂则气虚神朗。气虚则智恬其照。神朗则无幽不彻。斯二乃是自然之玄符。会一而致用也。是故靖恭闲宇而感物通灵。御心唯正。动而入微。此假修以凝神。积习以移性。犹或若兹。况夫尸居坐忘。冥怀至极。智落宇宙。而闇蹈大方者哉。请言其始。<a>菩萨</a>初登道位。甫窥玄门。体寂无为。而无弗为。及其神变也。则令修短葺常度巨细互相违。三光回景以移照。天地卷而入怀矣。又诸三昧其名甚众。功高易进。念佛为先。穷玄极寂。尊号如来。神体合变。应不以方。故今入斯定者。昧然忘知。即所缘以成鉴。鉴明则内照交映。而色象生焉。非耳目之所暨而闻见行焉。于是睹夫渊凝虚镜之体。则悟灵相湛一清明。自然察玄音之叩。心听则尘累每消。滞情融朗。非天下之至妙。孰能与于此。以兹而观。一觌之感。乃发久习之深覆。豁昏俗之重迷。若匹夫众定之所缘。故不得语其优劣。居可知也。是以奉诚诸贤。咸思一揆之契咸寸阴之颓景。惧来储之未积。于是洗心法堂。整衿清向。夜分忘寝。夙霄惟勤。庶夫贞诣之功。以通三乘之志。临津济物。与九流而同往。仰援超步。拔茆之兴。俯引约进。秉策其后。以览众篇之挥翰。岂徒文咏而已哉(庐山集。又载王乔之念佛三昧诗。见下第五卷)</p>
<p>
	　　观无量寿佛经疏序</p>
<p>
	　　<a>天台</a>智者大师</p>
<p>
	　　夫乐邦之与苦域。金宝之与泥沙。胎狱之望华池。棘林之比琼树。诚由心分垢净。见两土之升沈。行开<a>善恶</a>。睹二方之粗妙。喻形端则影直。源浊则流昏。故知。欲生极乐国土。必修十六妙观。愿见弥陀<a>世尊</a>。要行三种净业。然化因事渐。教藉缘兴。是以阇王杀逆。韦提哀请。大圣垂慈。乘机演法。曜玉相而流彩。耸珍台而显瑞。虽广示珍域。而宗归安养。使末俗有缘遵斯妙观。落日悬鼓。用标送想之方。大水结水。实表琉璃之地。风吟宝叶。共天乐而同繁。波动金渠。将契经而合响。观肉髻而瞻侍者。念毫相而睹如来。及其瞑目告终。上珍台而高踊。文成印坏。坐金莲而化生。随三辈而横截。越五苦而长骛。可谓微行妙观至道要术者哉</p>
<p>
	　　此经心观为宗。实相为体。所言佛说观无量寿佛者。佛是所观胜境。举正报以收依果。述化主以包徒众。观虽十六。言佛便周。故云佛说观无量寿佛。经者训法训常。由<a>圣人</a>金口故</p>
<p>
	　　阿弥陀经通赞疏序</p>
<p>
	　　慈恩法师窥基</p>
<p>
	　　详夫理绝众诠。岂三乘之可摄。智圆万德。非十地以能观。布慈云而荫四生洒法雨而津九有。由是降神兜率。诞迹迦维。厌欲乐于王宫。获真常于觉树。良以群生业惑魔党增强。腾<a>苦海</a>以辟三途。溺慈舟而吞万善。是以高张教网。直指净方。是入圣之玄门。乃超凡之妙躅。十重净土。约地位以等差。九品莲台。契根宜之次第。大矣哉。逈抛空有之门。独颖断常之表。佛者觉道已圆。说者慈心演法。阿弥陀者。无量寿也。经者常法摄贯也。常则百王不易。法则千代同规。摄则包括众诠。贯者通连妙理。故云<a>佛说阿弥陀经</a>也</p>
<p>
	　　阿弥陀经疏序</p>
<p>
	　　孤山法师智圆</p>
<p>
	　　夫心性之为体也。明乎静乎一而已矣。无凡圣焉。无依正焉。无延促焉。无净秽焉。及其感物<a>随缘</a>而变。则为六凡焉。为三圣焉。有依焉有正焉。依正既作。则身寿有延促矣。国土有净秽矣。吾佛大圣人。得明静之一者也。乃假道于慈。托宿于悲。将欲欧群迷使复其本。于是乎。无身而示身。无土而示土。延其寿净其土俾其忻。促其寿秽其土俾其厌。既忻且厌。则渐诱之策行矣。是故释迦现有量而取秽土。非欲其厌耶。弥陀现无量而取净土。非欲其忻乎。此则折之。彼则摄之。使其复本而达性耳。故净名曰。随所调伏众生而取佛土者。其是之谓乎。虽宝楼金池为悦目之玩。而非惑荡之色。而能达<a>唯心</a>无境矣。虽风树鸟声有入耳之娱。而非惉懘之音。而能念三宝有归矣。夫如是则复乎明静之体者。如转掌耳。经云。众生生者皆是阿鞞跋致是也。大矣哉。圣人之善权也如此。是故群经森列。而偏赞净方。其有旨哉。佛说阿弥陀经者。其偏赞之谓欤。吾爱其辞简而理明其文约而事备。足可以诱弱丧而系童蒙焉。于是约龙树之宗。准智者之说。依经辨理。为之义疏。若极深研几。则吾岂敢。庶乎有助于真风。为益于后昆尔</p>
<p>
	　　阿弥陀经新疏序</p>
<p>
	　　净觉法师仁岳</p>
<p>
	　　或曰。<a>虚空</a>无涯。世界无量。其间有凡有圣。有净有秽。何为其然乎。曰<a>妄念</a>而然也。真则不然。诸佛证真。空界殒裂。至论应<a>化身</a>土之事。亦随众生妄念所感。盖使夫革凡成圣舍秽趣净。然后纯纯乎。如诸佛之证也。噫众生之妄也久矣。故我佛能仁氏起<a>无缘</a>慈悲。出堪忍世界。以若干方便。开诸度门。繇是五时设教。三乘授道。虽顿渐不同。同归于理。其有我佛未度。而度在他佛者。则曰补处之有慈氏。极乐之有弥陀。乃至十方净佛国土。示若镜像。导如津梁。随其所应。利有攸往。然而补处虽近。十方俱远。诸大乘经。莫不称赞乎极乐为最弥陀为胜。依正既异。<a>寿命</a>且长。众生信而愿生者多矣。神化之迹粲在群藉。佛言。将来法灭。唯留<a>无量寿经</a>。住世百年。天台云。当知。彼佛于此恶世。偏有缘尔。兹经也。始慈恩法师尝有撰释。复有疏本。亦题基公之名。相传云。此无名师。假托而行也。校其文旨。实大同而小别。洎孤山中庸子章句后出。盛传于时。以病中援毫。词简义略。凡用敷训。似未尽于方等之诠乎。走不敏探智者之教。颇历岁纪。常欲以一家法要并净土诸说覆述斯文。窃避人之多忌。未果所志。年逼耳顺。退藏故园。伏念玉泉报恩。九旬挥于犀柄。圭峰思孝七月荐于兰盆。缅挹清芬遂获操染。卷成析为上下。以新疏目之。别旧章也。若乃言之无文。吾何敢以前说并驾。或言下之理粗通大方。亦所不让云</p>
<p>
	　　观无量寿佛经序</p>
<p>
	　　慈觉禅师宗颐</p>
<p>
	　　夫正遍知海。从心想生。诸佛世界。随心净土。然则弥陀至圣不隔下凡。极乐虽遥。岂离方寸。所以念佛而即得见佛。求生而遂能往生。观无量寿经者。以法界心照实相境。三种净业。明法行之正因。十六妙观。为寂照之方便。法身与化身随量。依报与正报齐观。是以韦提希豁然大悟。授记往生。佛世尊亲敕受持。广说斯事。经传此土。人罕<a>流通</a>。不有圆机。谁陈法施。常山<a>比丘</a>琼安等。悯众生之日用不出尘劳。嗟妙境之无边。愿为乡导。同心镂板。庶广受持。非势至之同伦。即远公之旧社。聊伸序引。普告未闻</p>
<p>
	　　阿弥陀经劝持序</p>
<p>
	　　慈云忏主遵式</p>
<p>
	　　此经文句虽约。与大本意同。上圣赴缘。广略异耳。依正主伴。于是备焉。愿行方轨。有加诸说辞简义博讽易功多。良在兹矣。初则广赞依正。引物忻求。次则六方引同训勉生信。三则举难况易。使闻者知归。第一广赞依正者。初赞次劝修愿行。佛告长老下。标立所赞。彼土何故名为极乐下。先赞依果。即珠网丽天。琼林矗地(一)。池流八德。莲吐四光(二)。天乐韵于六时。鸦?⒂谝谏		

	
	

		</div></div><hr><script charset='utf-8' src='../../js/footer.js'></script></body></html>