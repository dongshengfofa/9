<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 禅源诸诠集都序' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 禅源诸诠集都序</center></div><div class='fo'><center>经文出处:来自无量光明网</center><br/><br>
			<p>
	　　<strong>第一卷 禅源诸诠集都序</strong></p>
<p>
	　　重刻禅源诠序</p>
<p>
	　　道不能自鸣。假人而鸣。呜虽不同。道则未尝不同也。苟不同不足以为道。如仲尼之一贯。老聃之无为。释氏之空寂。人异道同。此其证也。况夫禅教两宗同出于佛。禅佛心也。教佛口也。岂有心口自相矛盾者乎。奈何去圣时遥。师承各异。教者指禅为暗证。禅者目教为渐修。明暗未得其公。顿渐罔知攸定。迭为诋毁殆若仇仇。非但鼓之空言。抑且笔之简册。世道日下。弊将何如。昔圭峰禅师患之。遂将教禅诸祖著述章句旨意相符者。集为一书。名曰禅源诸诠。以训于世。将使两家学者知一佛无二道。四河无异味。言归于好。永无败盟。源诠之功。岂易量哉。予每见南方此弊尤甚。安得人有是书一洗旧习。咸与惟新兴念至此。未尝不废食而叹也。今雪堂总统大师。若有所契。特捐衣长复新诸梓。以广流传。千里走书俾为序引。裴公相国既述于前。自视何人敢此凌躐以贻识者之诮。然而此书平生所爱慕者。何幸挂名其间。故不让也。大德七年七月住昆山荐严无外惟大序</p>
<p>
	　　重刻禅源诠序</p>
<p>
	　　禅源诠者。唐圭峰禅师之所作也。佛之道广周法界。而细入微尘。非有非空。无内无外。后之学禅者。志穷实相。以言语为苛纤。设教者。务核真诠。以空寂为诞肆。离为异门。莫明统一。岂佛之道本然哉。于是以教三种证禅三宗。谓依性说相。即息妄修心。破相显性。即泯绝无寄。显示真心。即直明心性。江汉殊流而同归智海。酸醎异调而共臻禅味。至于空宗性宗之别。顿修渐修之殊。莫不会其指归开示正觉。然又虑末学之易惑而难悟也。则又旁行为图朱墨以志之。自顿觉至成佛。十重为净。自不觉至受报。十重为染。净染之源由于圣凡。心法悉具真妄。是名藏识。不觉则迷真逐妄历劫轮回。顿觉则舍妄归真随顺<a>解脱</a>。虽然学者要知真如阐教如标月指。若复见月。了知所标毕竟非月。则诠图两忘。愚智通为般若。垢净俱证菩提。南岳<a>天台</a>南侁北秀。与达磨东来宗旨无有差别。尚何禅与教之分哉。唐大中时。裴相国休为之叙。复手书是图。付金州延昌寺。后传唯劲师。再传玄契师。而图行闽湘吴越间。国朝至元十二年。世祖御广寒殿。愿问禅教要义。帝师及诸耆德。以禅源诠对。上意悦命板行于世。后二十有九年为大德癸卯。嗣法雪堂仁禅师。奉旨之五台。回途过大同。得金时潜庵觉公禅师所书图。益加考订。锦粹以传诸远。俾圭峰禅师研真显正。化导群迷之意。永久不坠。其为利益何可称量。文原与师为方外交。乃<a>随喜</a>赞叹为之次序其说书诸编首。是岁闰月朔。应奉翰林文字将仕佐郎同知制诰兼国史院编修官巴西邓文原书</p>
<p>
	　　重刻禅源诠序</p>
<p>
	　　雪堂禅师。智识雄迈行解圆通。喜修为。乐施与。一日谓余曰。愚尝患世之<a>学佛</a>者。不究如来设教之因妄执空有竞分大小。曰顿曰渐曰禅曰律。訾訾纷纷千数百年。如护父足使具受病。虽遇一二同志有以启之。恨不能家喻而户晓也。幸得圭峰所述禅源诠。其文博雅其旨切当。悉叙前所患者道其所以然。且作图示心一真实谛含三大义。无明缘染诸相妄起。依修断法获证入理。提纲举要如指诸掌。昔至元十二年春正月。世祖皇帝万机之暇。御琼华岛延请帝师。太保文贞刘公亦在焉。乃召在京耆宿问诸禅教乖互之义。先师西庵赟公等八人。因以圭峰禅源诠文为对。允惬宸衷。当时先师嘱其弟双泉泰公为之记。仍命雪堂镂板流行。愚以参问诸方。未暇及此。向于云中普恩兴国二寺各获一本。后在京万寿方丈。复得辽朝崇天皇太后清宁八年印造颁行天下定本。与文士较正拟欲刻梓以传永久。请叙一言庸伸先师遗志。余闻之喜曰。今子之心即圭峰师忧世之心也。然不有斯文无以解其惑。不寿其传无以利其众。学者睹之而情不遣解不生。亦何益矣。古人所谓四难者。今三难不具其一。则在诸方参学者傥能不负二师弘法利人之念。尽心披玩。情遣解生。如王良总六辔驰通衢。阿师驾般若航登<a>彼岸</a>。岂有不达者哉。翰林待制朝列大夫同修</p>
<p>
	　　国史贾汝舟序</p>
<p>
	　　禅源诸诠集都序叙</p>
<p>
	　　唐绵州刺史裴休述</p>
<p>
	　　圭峰禅师集禅源诸诠为禅藏而都序之。河东裴休曰。未曾有也。自如来现世随机立教。<a>菩萨</a>间生据病指药。故一代时教。开深浅之三门。一真净心。演性相之别法。马龙二士。皆弘调御之说。而空性异宗。能秀二师。俱传达磨之心。而顿渐殊禀。荷泽直指知见。江西一切皆真。天台专依<a>三观</a>。牛头无有一法。其他空有相破。真妄相收。反夺顺取。密指显说。故<a>天竺</a>中夏其宗实繁。良以病有千源药生多品。投机随器不得一同。虽俱为证悟之门。尽是正真之道。而诸宗门下通少局多。故数十年来师法益坏。以承禀为户牖。各自开张。以经论为干戈。互相攻击。情随函矢而迁变。(孟子曰。矢人岂不仁于函人哉。函人唯恐伤人。矢人唯恐不伤人。盖所习之术然也。今学者但随宗徒彼此相非耳。函字。唐韵。从金[金*函]者。铠甲也。周礼。函人为甲。即造甲之人。古字多单为之。故孟子亦单作)法逐人我以高低。是非纷拏莫能辨析。则向者<a>世尊</a>菩萨诸方教宗。适足以起诤。后人增烦恼病。何利益之有哉。圭峰大师久而叹曰。吾丁此时不可以默矣(仲尼删诗书正礼乐。皆不得已而为之。故述而不作。乃<a>圣人</a>贵道不贵迹。意道吾久修当宗<a>佛法</a>。今忽和会诸宗。岂欲立迹哉。不得已也。丁当也。正当须和会之时也)于是以如来三种教义。印<a>禅宗</a>三种法门。融瓶盘钗钏为一金。搅酥酪醍醐为一味。振纲领而举者皆顺(荀子云。如振裘领。屈五指而顿之。顺者不可胜数也)据会要而来者同趋(趋字平声呼之。<a>周易</a>略例云。据会要以观方来。则六合辐辏。未足多也。都序据圆教以印诸宗。虽百家亦无所不统也)尚恐学者之难明也。又复直示宗源之本末。真妄之和合。空性之隐显。法义之差殊。顿渐之异同。遮表之回互。权实之深浅。通局之是非(此下叹叙述显。明而丁宁。欲人悟也)莫不提耳而告之(毛诗云。匪面命之言提其耳。当时疾彼人不修德荒乱。言我不对面向汝说。又提耳起耳。就耳边告汝。汝终不改也。意说丁宁之甚)指掌而示之(<a>论语</a>云。知其说者之于天下也。其如视诸斯乎指其掌。言夫子语了指自手掌示<a>弟子</a>。言见此事分明。如掌中之物易了)嚬呻以吼之。爱软以诱之(此不下叹慈悲忧念。如养赤子也)。乳而药之。忧佛种之夭伤也(无少善根而作阐提。是夭伤也)。腹而拥之(毛诗云。腹我顾我。言慈母念幼子。腹中抱我。暂起去又回头顾我念惜之深也)。念水火之漂焚也(欲是水火)挈而导之惧邪小之迷陷也(既有善根。又离五欲。复恐不入于大乘也)挥而散之。悲斗争之牢固也。大明不能破长夜之昏。慈母不能保身后之子(此下叹悲智与佛同也。佛日虽盛。得吾师然后回光曲照。佛慈悲虽普。得吾师然后弘益弥多)若吾师者。捧佛日而委曲回照。疑曀尽除。顺佛心而横亘大悲。穷劫蒙益。则世尊为阐教之主。吾师为会教之人。本末相扶。远近相照。可谓毕一代时教之能事矣(自世尊演教至今日。会而通之。能事方毕)。或曰。自如来未尝大都而通之。今一旦违宗趣而不守。废关防而不据。无乃乖秘藏密契之道乎。答曰。佛于法华<a>涅槃</a>会中。亦已融为一味。但昧者不觉。故涅槃经。迦叶菩萨曰。诸佛有密语无密藏。世尊赞之曰。如来之言。开发显露清净无翳。愚人不解。为之秘藏。智者了达则不名藏。此其证也。故王道兴则外户不闭而守在戎夷。佛道备则诸法总持而防在魔外(涅槃圆教和会诸法。唯简别魔说及外道邪宗耳)不当复执情攘臂于其间也。呜呼后之学者。当取信于佛。无取信于人。当取证于本法。无取证于末习。(都序。以佛语印诸宗以本法照偏说。故丁宁劝其深信)能如是则不孤圭峰劬劳之德矣(哀哀父母生我劬劳。吾师之德。过于是矣。后之人观其法而不生悲感。木石无异。且须保重也)</p>
<p>
	　　(亦名禅那理行诸诠集)</p>
<p>
	　　唐圭峰山<a>沙门</a>宗密述</p>
<p>
	　　禅源诸诠集者。写录诸家所述。诠表禅门根源道理。文字句偈。集为一藏。以贻后代。故都题此名也。禅是天竺之语。具云禅那。中华翻为思惟修。亦名静虑。皆定慧之通称也。源者是一切众生本觉真性。亦名<a>佛性</a>。亦名心地。悟之名慧。修之名定。定慧通称为禅那。此性是禅之本源。故云禅源。亦名禅那理<a>行者</a>。此之本源是禅理。忘情契之是禅行。故云理行。然今所集诸家述作。多谈禅理少谈禅行。故且以禅源题之。今时有但目真性为禅者。是不达理行之旨。又不辨华竺之音也。然亦非离真性别有禅体。但众生迷真合尘。即名散乱。背尘合真。方名<a>禅定</a>。若直论本性。即非真非妄。无背无合。无定无乱。谁言禅乎。况此真性非唯是禅门之源。亦是万法之源。故名法性。亦是众生迷悟之源。故名如来藏藏识(出<a>楞伽经</a>)亦是诸佛万德之源。故名佛性(涅槃等经)亦是菩萨万行之源。故名心地(梵网经心地法门品云。是诸佛之本源。是菩萨道之根本。是大众诸佛子之根本)万行不出<a>六波罗蜜</a>。禅门但是六中之一。当其第五。岂可都目真性为一禅行哉。然禅定一行最为神妙。能发起性上无漏智慧。一切妙用万德万行。乃至<a>神通</a>光明。皆从定发。故三乘学人欲求圣道必须修禅。离此无门。离此无路。至于<a>念佛</a>求生<a>净土</a>。亦须修十六观禅。及念佛三昧。般舟三昧。又真性则不垢不净。凡圣无差。禅则有浅有深。阶级殊等。谓带异计欣上压下而修者。是外道禅。正信因果亦以欣厌而修者。是凡夫禅。悟我空偏真之理而修者。是小乘禅。悟我法二空所显真理而修者。是大乘禅(上四类。皆有四色四空之异也)若顿悟自心本来清净。元无烦恼。无漏智性本自具足。此心即佛。毕竟无异。依此而修者。是最上乘禅。亦名如来清净禅。亦名一行三昧。亦名真如三昧。此是一切三昧根本。若能念念修习。自然渐得百千三昧。达摩门下展转相传者。是此禅也。达摩未到。古来诸家所解。皆是前四禅八定。诸高僧修之皆得功用。南岳天台。令依三谛之理修三止三观。教义虽最圆妙。然其趣入门户次第。亦只是前之诸禅行相。唯达摩所传者。顿同佛体。逈异诸门。故宗习者难得其旨。得即成圣。疾证菩提。失即成邪。速入涂炭。先祖革昧防失。故且人传一人。后代已有所凭。故任千灯千照。暨乎法久成弊错谬者多。故经论学人疑谤亦众。原夫佛说顿教渐教禅开顿门渐门。二教二门各相符契。今讲者偏彰渐义。禅者偏播顿宗。禅讲相逢胡越之隔。宗密不知宿生何作熏得此心。自未解脱欲解他缚。为法忘于躯命。愍人切于神情(亦如净名云。若自有缚能解他缚。无有是处。然欲罢不能验。是宿世难改)每叹人与法差。法为人病。故别撰经律论疏。大开<a>戒定慧</a>门。显顿悟资于渐修。证师说符于佛意。意既本末而委示。文乃浩博而难寻。泛学虽多秉志者少。况迹涉名相。谁辨金鍮。徒自疲劳。未见机感。虽佛说悲增是行。而自虑爱见难防。遂拾众入山习定均慧。前后息虑相计十年(云前后者。中间被敕追入内住城三年。方却表请归山也)微细习情。起灭彰于静慧。差别法义。罗列见于空心。虚隙日光纤埃扰扰。清潭水底影像昭昭。岂比夫空守默之痴禅。但寻文之狂慧者。然本因了自心而辨诸教。故恳情于心宗。又因辨诸教而解修心。故虔诚于教义。教也者。诸佛菩萨所留经论也。禅也者。诸善知识所述句偈也。但<a>佛经</a>开张罗。大千八部之众。禅偈撮略。就此方一类之机。罗众则渀荡难依。就机即指的易用。今之纂集意在斯焉。问夫言撮略者。文须简约。义须周足。理应撮束多义在少文中。且诸佛说经皆具法(法体)义(义理)因(三贤十地三十七品十波罗蜜)果(佛之妙用)信(信法)解(解义)修(历位修因)证(证果)虽世界各异化仪不同。其所立教无不备此。故华严每会每位。皆结十方世界悉同此说。今览所集诸家禅述。多是随问反质旋立旋破。无斯纶绪。不见始终。岂得名为撮略<a>佛教</a>。答佛出世立教与师随处度人。事体各别。佛教万代依冯。理须委示。师训在即时度脱。意使玄通。玄通必在忘言。故言下不留其迹。迹绝于意地。理现于心源。即信解修证。不为而自然成就。经律疏论。不习而自然冥通。故有问<a>修道</a>。即答以无修。有求解脱。即反质谁缚。有问成佛之路。即云本无凡夫。有问临终安心。即云本来无事。或亦云此是妄此是真。如是用心。如是息业。举要而言。但是随当时事应当时机。何有定法名阿耨菩提。岂有定行名摩诃般若。但得情无所念。意无所为。心无所生。慧无所住。即真信真解真修真证也。若不了自心但执名教欲求佛道者。岂不现见识字看经元不证悟。销文释义唯炽贪嗔耶。况阿难多闻总持。积岁不登圣果。息缘反照。暂时即证无生。即知乘教之益。度人之方。各有其由。不应于文字而责也。问既重得意不贵专文。即何必纂集此诸句偈。答集有二意。一有虽经师授而悟不决究。又不逢诸善知识处处勘契者。今览之遍见诸师言意。以通其心以绝余念。二为悟解了者欲为人师。令广其见闻增其善巧。依解摄众答问教授也。即上云。罗千界即漭荡难依。就一方即指的易用也。然又非直资忘言之门。亦兼垂禅教之益。非但令意符于佛。亦欲使文合于经。既文似乖而令合实。为不易须判一藏经大小乘权实理了义不了义。方可印定诸宗禅门各有旨趣不乖佛意也。谓一藏经论统唯三种。禅门言教亦统唯三宗(各在丁文别释)配对相符方成圆见。问今习禅诠何关经论。答有十所以。须知经论权实方辨诸禅是非。又须识禅心性相方解经论理事。一师有本末冯本印末故。二禅有诸宗互相违阻故。三经如绳墨楷定邪正故。四经有权实须依了义故。五量有三种勘契须同故。六疑有多般须具通决故。七法义不同善须辨识故。八心通性相名同义别故。九悟修顿渐言似违反故。十师授方便须识药病故。初言师有本末者。谓诸宗始祖即是释迦。经是佛语。禅是佛意。诸佛心口必不相违。诸祖相承根本是佛。亲付菩萨造论始末。唯弘佛经。况迦叶乃至毱多弘传皆兼<a>三藏</a>。提多迦已下。因僧诤律教别行。罽宾国已来。因王难经论分化。中间马鸣龙树悉是祖师。造论释经数千万偈。观风化物无定事仪。未有讲者毁禅禅者毁讲。达摩受法天竺躬至中华。见此方学人多未得法。唯以名数为解事相为行。欲令知月不在指法是我心。故但以心传心不立文字。显宗破执。故有斯言。非离文字说解脱也。故教授得意之者。即频赞金刚楞伽云。此二经是我心要。今时弟子彼此迷源。修心者以经论为别宗。讲说者以禅门为别法。闻谈因果修证。便推属经论之家。不知修证正是禅门之本事。闻说即心即佛。便推属胸襟之禅。不知心佛正是经论之本意(前叙有人难云。禅师何得讲说。余今以此答也)今若不以权实之经论对配深浅禅宗。焉得以教照心以心解教。二禅有诸宗互相违反者。今集所述殆且百家。宗义别者犹将十室。谓江西荷泽北秀南侁牛头石头保唐宣什及稠那天台等。立宗传法互相乖阻。有以空为本。有以知为源。有云寂默方真。有云行坐皆是。有云见今朝暮分别为作一切皆妄。有云分别为作一切皆真。有万行悉存。有兼佛亦泯。有放任其志。有拘束其心。有以经律为所依。有以经律为障道。非唯泛语而乃礭言。礭弘其宗礭毁余类。争得和会也。问是者即收。非者即拣。何须委曲和会。答或空或有。或性或相。悉非邪僻。但缘各皆党己为是。斥彼为非。彼此礭定。故须和会。问既皆非邪。即各任礭定。何必会之。答至道归一精义无二。不应两存。至道非边了义不偏。不应单取。故必须会之为一令皆圆妙。问以冰杂火势不俱全。将矛刺盾功不双胜。诸宗所执既互相违。一是则有一非。如何会令皆妙。答俱存其法俱遣其病。即皆妙也。谓以法就人即难。以人就法即易。人多随情互执。执即相违。诚如冰火相和矛盾相敌故难也。法本称理互通。通即互顺自然。凝流皆水镮钏皆金故易也。举要而言。局之则皆非。会之则皆是。若不以佛语各示其意各收其长。统为三宗对于三教。则何以会为一代善巧俱成要妙法门。各忘其情同归智海(唯佛所说即异而同。故约佛经会三为一)三经如绳墨揩定邪正者。绳墨非巧。工巧者必以绳墨为凭。经论非禅。传禅者必以经论为准。中下根者但可依师。师自观根随分指授。上根之辈悟须圆通。未究佛言何同佛见。问所在皆有佛经。任学者转读勘会。今集禅要何必辨经。答此意即其次之文。便是答此问也。四经有权实须依了义者。谓佛说诸经。有随自意语。有随他意语。有称毕竟之理。有随当时之机。有诠性相。有顿渐大小。有了义不了义。文或敌体相违义必圆通无碍。龙藏浩汗何见旨归。故今但以十余纸都决择之。令一时圆见佛意。见佛意后即备寻一藏。即句句知宗。五量有三种勘契须同者。西域诸贤圣所解法义。皆以三量为定。一比量。二<a>现量</a>。三佛言量。量者。如度量升斗量物知定也。比量者。以因由譬喻比度也。如远见烟必知有火。虽不见火亦非虚妄。现量者亲自现见。不假推度。自然定也。佛言量者。以诸经为定也。勘契须同者。若但凭佛语不自比度证悟自心者。只是泛信。于己未益。若但取现量自见为定。不勘佛语。焉知邪正。外道六师亲见所执之理修之亦得功用自谓为正。岂知是邪。若但用比量者。既无圣教及自所见。约何比度。比度何法。故须三量勘同方为决定。禅宗已多有现比二量。今更以经论印之则三量备矣。六疑有多般须具通决者。数十年中频有经论大德。问余曰。四禅八定皆在上界。此界无禅。凡修禅者。须依经论引取上界禅定而于此界修习。修习成者。皆是彼禅。诸教具明。无出此者。如何离此别说禅门。既不依经即是邪道。又有问曰。经云。渐修祇劫方证菩提。禅称顿悟<a>刹那</a>便成正觉。经是佛语。禅是僧言。违佛遵僧。窃疑未可。又有问曰。禅门要旨无是无非。涂割怨亲不嗔不喜。何以南能北秀水火之嫌。荷泽洪州参商之隙。又有问曰。六代禅宗师资传授禅法。皆云。内授密语外传信衣。衣<a>法相</a>资以为符印。曹溪已后不闻此事。未审今时化人说密语否。不说则所传者非达摩之法。说则闻者尽合得衣。又有禅德。问曰。达摩传心不立文字。汝何违背先祖讲论传经。近复问曰。净名已呵宴坐。荷泽每斥凝心。曹溪见人结跏曾自将杖打起。今问。汝每因教诫即劝坐禅。禅庵罗列遍于岩壑。乖宗违祖。吾窃疑焉。余虽随时各已酬对。然疑者千万。愍其未闻。况所难之者情皆遍执。所执各异。彼此互违。因决申疑复增已病。故须开三门义。评一藏经。总答前疑无不通彻(下随相当文义一一脚注。指之答此诸难。欲见答处。须检注文也)七法义不同善须辨识者。凡欲明解诸法性相。先须辨得法义。依法解义。义即分明。以义诠法。法即显著。今且约世物明之。如真金随工匠等缘作镮钏椀盏种种器物。金性必不变为铜铁。金即是法。不变<a>随缘</a>是义。设有人问。说何物不变。何物随缘。只合答云金也。以喻一藏经论义理。只是说心。心即是法。一切是义。故经云。无量义者从一法生。然无量义统唯二种。一不变。二随缘。诸经只说此心随迷悟缘成垢净凡圣烦恼菩提有漏无漏等。亦只说此心垢净等时元来不变常自寂灭真实如如等。设有人问。说何法不变。何法随缘。只合答云心也。不变是性。随缘是相。当知性相皆是一心上义。今性相二宗互相非者。良由不识真心。每闻心字将谓只是<a>八识</a>。不知八识但是真心上随缘之义。故<a>马鸣菩萨</a>以一心为法。以真如生灭二门为义。论云。依于此心显示摩诃衍义。心真如是体。心生灭是相用。只说此心不虚妄故云真。不变易故云如。是以论中一一云心真如心生灭。今时禅者多不识义。故但呼心为禅。讲者多不识法。故但约名说义。随名生执难可会通。闻心为浅闻性谓深。或却以性为法以心为义。故须约三宗经论相对照之法义既显。但归一心自然无诤。八心通性相名同义别者。诸经或毁心是贼。制令断除。或赞心是佛。劝令修习。或云善心恶心净心垢心贪心嗔心慈心悲心。或云托境心生。或云心生于境。或云寂灭为心。或云缘虑为心。乃至种种相违。若不以诸宗相对显示。则看经者何以辨之。为当有多种心。为复只是一般心耶。今且略示名体。泛言心者。略有四种。梵语各别翻译亦殊。一纥利陀耶。此云肉团心。此是身中五藏心也(具如黄庭经五藏论说也)二缘虑心。此是八识。俱能缘虑自分境故(色是眼识境。乃至根身种子器世界是阿赖耶识之境。各缘一分。故云自分)此八各有心所<a>善恶</a>之殊。诸经之中。目诸心所总名心也。谓善心恶心等。三质多耶。此云集起心。唯第八识。积集种子生起<a>现行</a>故(黄庭经五藏论。目之为神。西国外道。计之为我。皆是此识)四干栗陀耶。此云坚实心。亦云贞实心。此是真心也。然第八识无别自体。但是真心以不觉故。与诸<a>妄想</a>有和合不和合义。和合义者。能含染净目为藏识。不和合者。体常不变目为真如。都是如来藏。故楞伽云。寂灭者名为一心。一心者即如来藏。如来藏亦是在缠法身。如胜鬘经说。故知四种心本同一体。故密严经云。佛说如来藏(法身在缠之名)以为阿赖耶(藏识)恶慧不能知藏即赖耶识(有执真如与赖耶体别者。是恶慧)如来清净藏<a>世间</a>阿赖耶。如金与指镮展转无差别(指镮等喻赖耶。金喻真如。都名如来藏)然虽同体。真妄义别本末亦殊。前三是相后一是性。依性起相盖有因由。会相归性非无所以。性相无碍都是一心。迷之即触面向墙。悟之即万法临镜。若空寻文句。或信胸襟。于此一心性相如何了会。九悟修顿渐似反而符者。谓诸经论及诸禅门。或云先因渐修功成。豁然顿悟。或云先须顿悟方可渐修。或云由顿修故渐悟。或云悟修皆渐。或云皆顿。或云法无顿渐顿渐在机。如上等说。各有意义。言以反者。谓既悟即成佛本无烦恼名为顿者。即不应修断。何得复云渐修。渐修即是烦恼未尽。因行未圆。果德未满。何名为顿。顿即非渐。渐即非顿。故云相反。如下对会。即顿渐非唯不相乖。反而乃互相资也。十师资传授须识药病者。谓承上传授方便皆先开示本性。方令依性修禅。性不易悟多由执相。故欲显性先须破执。破执方便须凡圣俱泯功过齐祛。戒即无犯无持。禅即无定无乱。三十二相都是空花。三十七品皆为梦幻。意使心无所著。方可修禅。后学浅识。便但只执此言为究竟道。又以修习之门人多放逸。故复广说欣厌毁责贪恚赞叹勤俭调身调息粗细次第。后人闻此又迷本觉之用。便一向执相。唯根利志坚者。始终事师方得悟修之旨。其有性浮浅者。才闻一意即谓已足。仍恃小慧便为人师。未穷本末多成偏执。故顿渐门下相见如仇仇。南北宗中相敌如楚汉。洗足之诲。摸象之喻。验于此矣。今之所述。岂欲别为一本集而会之。务在伊圆三点。三点各别既不成伊。三宗若乖焉能作佛。故知欲识传授药病。须见三宗不乖。须解三种佛教(前叙有人难云。禅师何得讲说。余今总以此十意答也。故初已叙西域祖师皆弘经论耳也)</p>
		

	
	

		</div></div><hr><script charset='utf-8' src='../../js/footer.js'></script></body></html>