<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，天台智者大师斋忌礼赞文' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>天台智者大师斋忌礼赞文</center></div><div class='fo'><center>经文出处:来自无量光明网</center><br/><br>
			<p>　　<strong><a>天台</a>智者大师斋忌礼赞文</strong></p>
<p>　　天台智者大师斋忌礼赞由序</p>
<p>　　宋<a>天竺</a>寺慈云大师遵式述</p>
<p>　　余尝见诸处传山门教迹。或当</p>
<p>　　大师远忌。追慕修斋。皆阙其修礼之法。今着数偈。略用伸仰。夫内心寂照功成入位。外则<a>神通</a><a>说法</a>。应乎群缘故。生化始终。凡十二偈。实统智定之用耳。虽于别传。少有不次。盖别树一场次第之意。初二偈三昧降魔。次说法华。又次说止观净名<a>涅槃</a><a>放生</a>施戒。皆如次也。没后灵感一偈难尽芳猷。他方之身请护遗教。洎五悔合十七偈。观者无嫌辞近理寡。聊备其以时追想之诚耳。或略可济用称唱之时。宜须郑重。必希感召。永荫教门。目为智者斋忌礼赞文云尔</p>
<p>　　(僧众三礼各各互跪<a>烧香</a>散华首者唱云)</p>
<p>　　稽首天台教主佛陇禅师。般若之神鉴。无边<a>解脱</a>之光临。莫尽声扬虚谷响答。何疑机扣真慈。应来不忒。窃以。真如清净。本无色像之端。法界含容。遂有往来之状。垂形万有。混迹群方。谁知证妙位高。秖仰池深华大。蕴尧舜二君之奇相。作陈隋两国之尊师。说法<a>圆融</a>。降魔<a>自在</a>。智定之巍巍若是。慈悲之霭霭难量。经云。着如来衣。入如来室。坐则如来所坐。行则如来所行。为如来手摩。以如来肩荷。应以如来供养。而供养之。功德不可称量。赞叹略难穷尽。今则伏值鹤林追远。敢言黍稷非馨。聊荐精诚。仰惟昭鉴(初时唱已。便请若余时但除请。直唱此语已。便陈意礼赞)</p>
<p>　　一心奉请天台教主智者大师</p>
<p>　　惟愿降临道场受我供养(三请下皆准此)</p>
<p>　　一心奉请天台高祖<a>无畏</a>论师龙树尊者</p>
<p>　　一心奉请天台<a>宗教</a>第二祖师北齐尊者</p>
<p>　　一心奉请天台适嗣第三祖师南岳尊者</p>
<p>　　一心奉请天台结集教藏第五祖师章安尊者</p>
<p>　　一心奉请天台教观第六祖师法华尊者</p>
<p>　　一心奉请天台教观第七祖师天宫尊者</p>
<p>　　一心奉请天台教观第八祖师左溪尊者</p>
<p>　　一心奉请天台记主第九祖师荆溪尊者</p>
<p>　　(请已赞叹宣疏叹曰)</p>
<p>　　法界圆融象无所象。真如清净化无所化。虽象无所象。无所而不象。化无所化。无所而不化。灿灿现二王之相。雄雄为两国之师。<a>化缘</a>谢南岳之言。道誉重东林之价(旧本又云。法门功德难可称扬。今则伏值远忌之晨。略展荐羞之礼。具有疏词。仰对宣白)</p>
<p>　　一心顶礼大苏山内修法华三昧时身天台智者</p>
<p>　　(自天台智者下众和拜起已赞叹)</p>
<p>　　游心法界诸心寂如日依空不住空</p>
<p>　　三千实相顿圆明八万尘劳等真净</p>
<p>　　<a>灵山</a>妙会依依见宝塔全身了了观</p>
<p>　　不是亲逢南岳师人谁识此深禅相</p>
<p>　　故我一心归命顶礼(一拜下去准此)</p>
<p>　　一心顶礼华顶峰上降伏天魔众时身天台智者</p>
<p>　　孤禅片石心弥净寒拥深云夜未央</p>
<p>　　忽震千雷动地来潜窥百怪掀天至</p>
<p>　　始觉鬼神才散灭还为父母更绸缪</p>
<p>　　强软消摩寂照功神僧出现亲称赞</p>
<p>　　一心顶礼瓦官精舍开法华妙义时身天台智者</p>
<p>　　鹫峰极唱经称妙四十余年秘不谈</p>
<p>　　家业须逢嫡子传髻珠不是随勋得</p>
<p>　　权实巍巍唯佛了本迹汪汪补处疑</p>
<p>　　智者当时亲得闻瓦官重更分明说</p>
<p>　　一心顶礼玉泉宝阁说摩诃止观时身天台智者</p>
<p>　　九旬慈霔开圆行十法融谈立妙乘</p>
<p>　　宝车高广具庄严白牛肥壮行平正</p>
<p>　　安御四缘游直道能过十境到凉池</p>
<p>　　乘坏驴车满<a>世间</a>稽首天台誓依怙</p>
<p>　　一心顶礼太极殿上讲仁王般若时身天台智者</p>
<p>　　百座似星环北极四依如月出东溟</p>
<p>　　八辩洋洋万国安双空荡荡千灾散</p>
<p>　　玉指竞鸣金殿响牛香重发兽炉腾</p>
<p>　　稽首巍巍五忍身堪消万乘殷勤礼</p>
<p>　　一心顶礼陈隋两国授二宫顿戒时身天台智者</p>
<p>　　玉佩锵锵围法座金炉霭霭对人师</p>
<p>　　拜手咸求服戒缨倾眸不舍瞻慈相</p>
<p>　　五德精明如满月二严深广类沧溟</p>
<p>　　人中师子法中龙隋主从兹称智者</p>
<p>　　一心顶<a>礼佛</a>陇道树解净名禅讲时身天台智者</p>
<p>　　行道霜林香径净冥心月树石房寒</p>
<p>　　明净功夫只自知幽深境界何人到</p>
<p>　　秉笔或因隋帝命开经时感梵僧来</p>
<p>　　我等当时恨不逢归命天台禅智海</p>
<p>　　一心顶礼灵石海岸开涅槃万句时身天台智者</p>
<p>　　海山一点秋光里金阁危层翠障间</p>
<p>　　万句圆开解脱门千徒竞拥慈悲室</p>
<p>　　经案夜分江墅月讲钟寒彻水村家</p>
<p>　　<a>三德</a>弥资<a>三观</a>明无人共饱醍醐味</p>
<p>　　一心顶礼放生池上讲金光流水时身天台智者</p>
<p>　　方舟泛泛清江上法语[日*勞][日*勞]碧浪心</p>
<p>　　两岸香飘野老随中流磬发金鳞跃</p>
<p>　　计诩狱中曾赴难修禅堂上解酬恩</p>
<p>　　而今依旧[竺-二+(一/尸/邑)]梁多慈眼他方应悯见</p>
<p>　　一心顶礼石城金刹现双林善寂时身天台智者</p>
<p>　　化缘火灭机薪尽端坐冥冥石像前</p>
<p>　　诸子号啕竟不还群生盲瞑谁开导</p>
<p>　　星河惨淡金波缺云谷飕飗鹤树低</p>
<p>　　百金妙药寄章安犹恨无人付禅慧</p>
<p>　　一心顶礼佛陇树下帝封灵塔全身天台智者</p>
<p>　　加趺宛似安禅貌闭塔犹同揜定房</p>
<p>　　初夜流光彻远林有时弹指闻深院</p>
<p>　　年年紫诏离金阙岁岁皇华启石门</p>
<p>　　最后开封失旧身不知前往何方去</p>
<p>　　一心顶礼十方世界普生佛刹中身天台智者</p>
<p>　　慈心天眼应遥见六十余州旧结缘</p>
<p>　　既将种子播良田须为萌芽作甘雨</p>
<p>　　父去谩留身后药亲离空系醉中珠</p>
<p>　　神州佛陇愿重游速使群生开佛慧</p>
<p>　　一心顶礼天台高祖无畏论师龙树尊者</p>
<p>　　一心顶礼天台宗教第二祖师北齐尊者</p>
<p>　　一心顶礼天台适嗣第三祖师南岳尊者</p>
<p>　　一心顶礼天台结集教藏第五祖师章安尊者</p>
<p>　　一心顶礼天台教观第六祖师法华尊者</p>
<p>　　一心顶礼天台教观第七祖师天宫尊者</p>
<p>　　一心顶礼天台教观第八祖师左溪尊者</p>
<p>　　一心顶礼天台记主第九祖师荆溪尊者</p>
<p>　　(礼已各跪烧香散华默运逆顺十心。运十心已。想对一切三宝诸祖前。行忏悔法)</p>
<p>　　至心忏悔。我及十方法界一切众生。自无明无始时来。顺有识有流结使。动身口意。随贪嗔痴。造七遮五逆之愆。犯十重四夷之戒。毁谤三乘正教。平陵五种法师。行四邪五邪坐无惭无愧。指三涂如园观。具八苦为庄严。生生向邪见家生。世世出空无佛世。何缘今日偶得人身。效雪岭<a>出家</a>。值天台遗教。但恨昏云久覆。见网交缠。千如权实法门。滥称染指十法成乘妙观。未始经心。空有临池羡鱼。不解归家结网。痴猿未锁。五尘之林里长飞。渴鹿当阳。六欲之泽中永骛。故使身围法座。心绕尘缘。八音之徒震雷霆。四辩之谩陈乳色。加以谑谈圣典。侮慢教文。宁思法佛全身。岂念雪山半偈。现招愚暗。来报邪痴。谤人慢法之愆。万劫千山之障。如斯<a>罪恶</a>无量无边。对三宝披陈。向四依发露。断相续念。舍覆藏心。愿普承忏悔光明。众罪等<a>虚空</a>清净忏悔已一心归命普礼</p>
<p>　　至心劝请</p>
<p>　　一念一时咸劝请十方刹海劫如来</p>
<p>　　普为众生转法轮莫便涅槃归寂灭</p>
<p>　　三乘贤圣诸知识一切慈悲住世间</p>
<p>　　但作众生利乐缘我皆劝请身心礼</p>
<p>　　劝请已一心归命普请</p>
<p>　　至心<a>随喜</a></p>
<p>　　虚空法界微尘数诸佛从初发道心</p>
<p>　　<a>修行</a>劫海得菩提乃至涅槃分<a>舍利</a></p>
<p>　　三乘贤圣无生业十善凡夫有漏因</p>
<p>　　乃至低头小善根我皆顶戴生<a>欢喜</a></p>
<p>　　随喜已一心归命普礼</p>
<p>　　至心回向</p>
<p>　　从初乃至于随喜三业修行众善根</p>
<p>　　回入虚空实际中等同利乐群生界</p>
<p>　　所修福智皆和合所成身土悉庄严</p>
<p>　　最后微尘众道场普共众生成正觉</p>
<p>　　回向已一心归命普礼</p>
<p>　　至心发愿</p>
<p>　　愿我常随诸佛学微尘刹海劫修行</p>
<p>　　析骨书经等妙高亡躯为法周沙界</p>
<p>　　宣扬诸佛圆常教开示众生解脱门</p>
<p>　　虽然究竟佛菩提不舍<a>普贤菩萨</a>行</p>
<p>　　(旧有愿文录之于此)</p>
<p>　　愿我尽生无别念天台妙教独相随</p>
<p>　　声香浩浩罢摇情名利汪汪休夺志</p>
<p>　　展卷研几云屋夜冥心索隐雪房时</p>
<p>　　诸祖传弘誓海深愿常冥助令开悟</p>
<p>　　发愿已一心归命普礼</p>
<p>　　天台智者大师斋忌礼赞文</p>
		</div>
		
		
		</div></div><hr><script charset='utf-8' src='../../js/footer.js'></script></body></html>