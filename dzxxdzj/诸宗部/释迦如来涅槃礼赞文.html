<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，释迦如来涅槃礼赞文' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>释迦如来涅槃礼赞文</center></div><div class='fo'><center>经文出处:来自无量光明网</center><br/><br>
			<p>　　<strong>释迦如来<a>涅槃</a>礼赞文</strong> 序</p>
<p>　　宋霅溪<a>沙门</a>仁岳撰</p>
<p>　　儒家流有终身之忧者。考妣远日之谓也。释氏子岂不然乎。彼所以思生我劬劳之亲。此所以怀度我慈悲之父。其德罔极其孝攸同。观夫叔世<a>出家</a>之徒。具沙门之形。禀释迦之姓。至佛涅槃日。不能斋庄致礼者众矣。予窃伤之。尝读涅槃后分。如来灭后。梵释天众大龟氏等。莫不皆以偈颂为之哀叹。又僧祇律。令涅槃日称扬佛德。于是追述化迹辄成赞辞。凡十四章章八句。初十章赞佛。次一章赞法。后三章赞僧。其诸方轨亦备行用。所冀吾众于二月十五日。严事经像精设供养。命声德者唱之。以展必哀之诚矣。昔孤山中庸子有涅槃八德赞。盖仿于傅徽白衣观音礼而作也。以为吴蜀音韵硕异。故江浙间多不行焉。今拟<a>天竺</a>法师赞智者文撰之。非苟好异务在生善。知我者且无以色声求佛。邪道为让哉</p>
<p>　　释迦如来涅槃礼赞文(<a>天台</a>智者大师斋忌礼赞文同)</p>
<p>　　(初入道场普礼三拜焚香互跪首者唱云)</p>
<p>　　恭以。能仁应世寂默证真。廓千界以居尊。抚四生而为子。形随物现。元同非相之身。教逐机兴。讵异无言之道。爰自法轮载转。化迹弥隆。半字初谈。譬击蒙而靡倦。百金后寄。犹赎命以惟勤。普令烦恼之俦。安住如来之藏。四心告满<a>三德</a>云归。所谓不令一人独得灭度。皆以如来灭度而灭度之。是故入于涅槃不可得而思议。我等鹤林既远痛失于前缘。像法犹存忝遵于遗训。今值中春之日。缅怀北首之仪涧藻溪苹。聊展荐羞之礼。巴歈俚咏。少陈哀叹之诚。惟愿洪慈俯回昭鉴(至此总礼一拜晨朝必须致请。余时存略。请者一位三唱)</p>
<p>　　一心奉请涅槃教主堪忍<a>世尊</a>释迦文佛</p>
<p>　　惟愿降临道场受我供养</p>
<p>　　一心奉请涅槃会上所<a>说法</a>门修多罗藏</p>
<p>　　惟愿降临道场受我供养</p>
<p>　　一心奉请涅槃会上所集圣贤<a>菩萨</a>僧众</p>
<p>　　惟愿降临道场受我供养</p>
<p>　　一心奉请涅槃会上所集圣贤缘觉僧众</p>
<p>　　惟愿降临道场受我供养</p>
<p>　　一心奉请涅槃会上所集圣贤声闻僧众</p>
<p>　　惟愿降临道场受我供养</p>
<p>　　(叹佛偈依经中迦叶菩萨所说叹后宣疏或随意陈白)</p>
<p>　　怜悯<a>世间</a>大医王身及智慧俱寂静</p>
<p>　　<a>无我</a>法中有真我是我顶礼无上尊</p>
<p>　　(向下礼赞凡唱一身至释迦字和之礼毕起立唱赞)</p>
<p>　　一心顶礼涅槃教主堪忍世尊现声光集众时身释迦文佛</p>
<p>　　吉河坚树生初日灵耀仙音遍十方</p>
<p>　　为召群生问后疑示言大觉归元寂</p>
<p>　　世界宝严如乐土人身血现似奢华</p>
<p>　　天供云臻但默然一时稽首怀忧恼</p>
<p>　　故我一心归命顶礼</p>
<p>　　一心顶礼涅槃教主堪忍世尊受纯陀施食时身释迦文佛</p>
<p>　　如来久证遮那体权现临终应供仪</p>
<p>　　能与毛端变<a>化身</a>受兹华氏粳粮食</p>
<p>　　六尘虽谓空无相五果当知结有缘</p>
<p>　　我今追远奉粢盛愿证真常同妙义</p>
<p>　　故我一心归命顶礼</p>
<p>　　一心顶礼涅槃教主堪忍世尊卧宝床现病时身释迦文佛</p>
<p>　　付嘱文殊传<a>正法</a>俄然背疾示众生</p>
<p>　　曲肱右胁类婴儿收视无言如病者</p>
<p>　　郑重任听迦叶问<a>从容</a>犹待世王来</p>
<p>　　再起流光烛大千满中群苦皆消荡</p>
<p>　　故我一心归命顶礼</p>
<p>　　一心顶礼涅槃教主堪忍世尊入月爱三昧时身释迦文佛</p>
<p>　　大悲俯念阿阇世随顺耆婆发善心</p>
<p>　　麑座重舒月爱光衮衣顿觉身疮愈</p>
<p>　　归佛始知邪道误闻经方了逆缘空</p>
<p>　　伊兰丛里出栴檀奇哉取譬无根信</p>
<p>　　故我一心归命顶礼</p>
<p>　　一心顶礼涅槃教主堪忍世尊示人天相好时身释迦文佛</p>
<p>　　手祛法服舒身相升降<a>虚空</a>四六回</p>
<p>　　欲入泥洹寂静门今观紫磨庄严聚</p>
<p>　　麋躯曷报修因德尘劫难逢出世缘</p>
<p>　　遗教殷勤嘱未来归依三宝皆当受</p>
<p>　　故我一心归命顶礼</p>
<p>　　一心顶礼涅槃教主堪忍世尊观世间寂定时身释迦文佛</p>
<p>　　应物已曾开秘藏还源相次近中宵</p>
<p>　　又放光明号涅槃遍游<a>禅定</a>咸超越</p>
<p>　　种智莫非观实相有情宁免见无常</p>
<p>　　薪尽临当火灭时阿难于是心迷乱</p>
<p>　　故我一心归命顶礼</p>
<p>　　一心顶礼涅槃教主堪忍世尊入四禅灭度时身释迦文佛</p>
<p>　　重入四禅休顾命便于三昧示云亡</p>
<p>　　双林变鹤覆金棺大地如雷震沙界</p>
<p>　　释梵累陈哀叹偈魔邪聊解战争忧</p>
<p>　　慧日慈光罢照临无明长夜何当晓</p>
<p>　　故我一心归命顶礼</p>
<p>　　一心顶礼涅槃教主堪忍世尊入金棺白[疊*毛]时身释迦文佛</p>
<p>　　国人相问荼毗法天帝亲传嘱累言</p>
<p>　　俾顺轮王所化仪令生梵众无疆福</p>
<p>　　细[疊*毛]千重周圣体宝棺七匝绕仙城</p>
<p>　　再以香泉灌沐时咸睹妙严身不坏</p>
<p>　　故我一心归命顶礼</p>
<p>　　一心顶礼涅槃教主堪忍世尊示饮光在柩时身释迦文佛</p>
<p>　　尊者饮光居鹫岭出禅知佛已归真</p>
<p>　　遥望拘尸徒步来正值阇维襄事日</p>
<p>　　柩中先现身金色拜次仍回足辐轮</p>
<p>　　最后能随哀慕心是为平等慈悲相</p>
<p>　　故我一心归命顶礼</p>
<p>　　一心顶礼涅槃教主堪忍世尊入香楼火化时身释迦文佛</p>
<p>　　卍字胸中流圣火众香楼上[火*苪]真躯</p>
<p>　　玉相金姿竟不存霜绵素[疊*毛]还如故</p>
<p>　　<a>舍利</a>晶荧分国土塔婆高显示人天</p>
<p>　　我等惭生像法余空赞当时遗化事</p>
<p>　　故我一心归命顶礼</p>
<p>　　一心顶礼涅槃会上所说法门修多罗藏</p>
<p>　　始为纯陀敷妙义终因须跋演微言</p>
<p>　　力扶毗奈破权疑能使阐提生实信</p>
<p>　　饮用醍醐胜众味浴临渤海足群流</p>
<p>　　我愿闻持尽后身圆伊满字常修学</p>
<p>　　故我一心归命顶礼</p>
<p>　　一心顶礼涅槃会上所集圣贤菩萨僧集</p>
<p>　　爰求无上菩提道遍集微尘萨埵因</p>
<p>　　不于<a>三界</a>现诸心等视众生如一子</p>
<p>　　引道大乘令发趣提携弱丧使知归</p>
<p>　　人中<a>自在</a>尽犹龙乘时利见难思议</p>
<p>　　故我一心归命顶礼</p>
<p>　　一心顶礼涅槃会上所集圣贤觉僧众</p>
<p>　　因缘罙入轮回境观照优游<a>解脱</a>门</p>
<p>　　福智曾经累劫修<a>神通</a>能起无方用</p>
<p>　　已舍鹿车行直道不同犀角守孤峰</p>
<p>　　来会娑罗双树间犹如镜像随形现</p>
<p>　　故我一心归命顶礼</p>
<p>　　一心顶礼涅槃会上所集圣贤声闻僧众</p>
<p>　　调伏诸根皆寂静受持遗教悉<a>流通</a></p>
<p>　　既于朽宅免焚烧不向春池收瓦砾</p>
<p>　　四果并堪为佛子三修俱得会经王</p>
<p>　　常与无常毕竟同是谓庄严双树者</p>
<p>　　故我一心归命顶礼</p>
<p>　　(礼赞已复跪秉炉如常运想披陈五悔)</p>
<p>　　至心忏悔。我及十方法界一切众生。惟自心清净之元。具种智妙明之性。千如未眹本绝于圣凡。六妄成因遂流于<a>生死</a>。由是眉珠顿失。眼膜重增。不逢明镜之医罔会金[金*(由/廾)]之治。何缘宿植生处人伦。值释迦法中。预<a>比丘</a>僧数。但以律仪匪慎。道品难成。一乘了义之谈。未开实慧。七聚防非之制。多犯深諐。畜不净以资身。顺无明而为行。浮囊有缺。诚怀溺海之忧。华屋空存。宁受入门之赐。今则眇观泥越。躬事忏摩。既发露于罪根。乃净除于业障。佛慈普覆法力潜通。故我归依必垂护念</p>
<p>　　忏悔已至心归命三宝</p>
<p>　　至心劝请</p>
<p>　　十方诸佛同常寂各为众生出世间</p>
<p>　　既成<a>道果</a>已降魔劝转法轮当度物</p>
<p>　　优昙瑞萼良难见师子雄音岂易闻</p>
<p>　　乃至随机现灭时请以洪慈延劫寿</p>
<p>　　劝请已至心归命三宝</p>
<p>　　至心<a>随喜</a></p>
<p>　　圆通已是开方便五衍无非会一乘</p>
<p>　　去来今世有<a>修行</a>身语意业皆随喜</p>
<p>　　黄叶谓金因亦善聚沙为塔道犹成</p>
<p>　　一切曾生嫉恚心故兹悔过咸称赞</p>
<p>　　随喜已至心归命三宝</p>
<p>　　至心回向</p>
<p>　　畴昔与今诸福业总将空慧悉融通</p>
<p>　　所作皆成四德因不为再求三有果</p>
<p>　　庶汇若非同解脱我心终未取菩提</p>
<p>　　万水唯朝大海宗其犹回向无差别</p>
<p>　　回向已至心归命三宝</p>
<p>　　至心发愿</p>
<p>　　誓向此身修般若常观我佛住泥洹</p>
<p>　　不离因缘所起心即见空中无相体</p>
<p>　　若效雪山书树石或于田里举筌蹄</p>
<p>　　普愿犹如妙吉祥俱时明了如来性</p>
<p>　　发愿已至心归命三宝</p>
<p>　　(右旋道场讽遗教经称扬佛号尽诚而退)</p>
<p>　　释迦如来涅槃礼赞文</p>
		</div>
		
		
		</div></div><hr><script charset='utf-8' src='../../js/footer.js'></script></body></html>