<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，汾阳无德禅师语录' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>汾阳无德禅师语录</center></div><div class='fo'><center>经文出处:来自无量光明网</center><br/><br>
			<p style="text-align: center">第一卷&nbsp;&nbsp; 第二卷&nbsp;&nbsp; 第三卷</p>
<p>　　<strong>汾阳无德禅师语录 </strong>卷上</p>
<p>　　汾阳无德禅师语录序</p>
<p>　　重刊汾阳和尚语录疏</p>
<p>　　昔风穴和尚谓首山曰。不幸临济之道。至吾将坠于地矣。观此一众。虽敏者多。见性者少。吾虽望子之久。犹恐耽着此经。不能放舍。风穴高提祖印。向千圣顶[寧*頁]上。下者一着。不妨崄峻其奈首山言前领旨。格外明宗。直下承当。不存毫发。洎风穴上堂。举<a>世尊</a>以青莲目顾视大众。而首山宏机捷出拂袖便行。如渊之深岳之耸。所谓唱愈高。而和愈峻也。汾阳禅师。出首山之门。弄西河师子。奋出窟爪牙。哮吼一声。群魔屏迹。梵僧请法。即为敷扬。[憂-(心/ㄆ)+戈]玉铿金。超闻离见。六人大器。具在典章。耀古腾今。<a>丛林</a>标格。家法来从。有目正音。其可无传。在昔虽已刊行。岁久遂成湮没。<a>天台</a>子聪。首座灵机。夙契宗匠。亲承慨祖室之长冥。惜真风之不振。握骊珠拟澄沧海。执慧斧欲伐邪林。募缘重刊。垂惠后学。余嘉其志。故发绪言。希闻见而乐从。庶有光于祖道者也</p>
<p>　　时至大三季春吴开元住持清茂书</p>
<p>　　一华一叶。直指单传之妙旨。自林际传。入汾阳手中。如持一尺之镜。容纳万象森罗。量内量外。何曾见有<a>虚空</a>之广。云天之高。日月之明。毛芥堆突之细之大者也。怒雷分开泰华。摩竭大鱼吸干四大海水。当门师子咬断一切衲僧命根。十智同真塞断一切衲僧咽喉唇吻。此犹是将无作有。游戏三昧。边事不落文字语言。已前敲唱。双行底句。若非直下儿孙。向印板上。打出定道。局在一隅。而大机大用。超然如恒河沙数。木石首座之功。岂浪施也哉</p>
<p>　　旹至大辛亥开炉后一日住荐严<a>比丘</a>德海拜书</p>
<p>　　胡僧金锡光。为法到汾阳。六人成大器。劝请为敷扬。伸出西河爪距。抉破古今窠臼。义天无滓。心镜无痕。圆如明月珠。快似金刚剑。一斩一切斩。一断一切断。上无攀仰。下绝己躬。常光现前。壁立万仞。木石首座重行刊镂。广其<a>流通</a>。疗狂子之多疑。救达人之少悟</p>
<p>　　龙山起予谨题</p>
<p>　　谓汾阳实有此录。临济一宗。扫土而尽。谓汾阳实无此录。临济一宗。扫土而尽。且作么生。入得汾阳门。见得汾阳人。直下平坦。去也至大。辛亥之春。天台比丘子聪。募金重刊。中竺远孙炷香再阅</p>
<p>　　汾阳为聪公。排闼而起。济北之道遂昌奋返嚬呻。惊□□胜。是为西河狮子。遗言行世。观者不翅如饮鸠。中者必死。旧板磨灭。世方幸其毒息。木石聪首座。复刊而新之。流毒滋甚。慨今而后曾不知其饮而致于中。中而致于必死者几何人矣。住禾城本觉比丘如芝拜书</p>
<p>　　银青光禄大夫行秘书监知汝州军州</p>
<p>　　兼管内营田堤堰桥道劝农使上柱国</p>
<p>　　南阳郡开国侯食邑一千九百户杨亿述</p>
<p>　　昔者白象降生。教兴于权实。青莲视瞬。义着于师承。厥后只履西归一花东布。世系联续。开悟寖广。然而<a>根器</a>各异。宗致迭举。少林之嗣既分皮髓之浅深。大寂之徒亦着心眉之阶级。虽搅为一呼。匪酥酪醍醐之殊。然列彼三车。推羊鹿大牛之别。趋觉城而固有淹速。非智眼而孰克昭明</p>
<p>　　汾州大中寺。太子禅院长老。释善昭者。本太原人。积习闻薰。孤贞绝俗。自去饰受具。即杖策巡。方所至少留。随机叩发。历参知识。七十一员。最后受印于汝州南院省念。遂法裔念。出风穴沼。沼嗣先南院颙。颙嗣兴化奖。奖嗣临际玄。玄嗣黄檗运。运嗣百丈海。海出马祖。祖出南岳让。让为曹溪嫡子。自曹溪至师。凡十一世。师既投针临汝。分灯摩竭。衣珠内炳。潮音尚秘。薄言湘楚。依止林樾。道俗归慕。名声普闻。长沙守张侯茂宗。以四大寺。命师择居。北抵襄氵。止白马山。郡牧刘公昌言躳诣顶谒延住兰若。前后八请皆不之诺。淳化四年。西河缁素千余人。协心削牍。遣<a>沙门</a>契聪。诣白马山。迎至其郡。遂尔留憩。摄伽梨而登席。挥犀柄以谈空。毗耶净名宴坐罔离于空室。庐峰慧远送迎不越于虎溪。净众骈臻。法韵雄震。而师愿力勇猛。学解淹博。周游湖岭。探索筌蹄。效遍参于善财。同多闻于庆喜。若乃江西即心之诲。而归于无物。石头全提之句。而谓之真吼。南泉捭阖而自得。引发上机。赵州纵夺。而有端摧伏异见。洞山之建立五位。回互以彰。仰山之分列诸势。游戏无碍。雪峰应接之眼。啐啄同时。云门扬攉之言。药石苦口。咸达其要。悉举其纲。至如大用现前。纤尘不立。诸法皆泯。四句逈超。盖有黄檗之迅机临际之妙脉。三玄三要。在掌握之所施。二主二宾。与盲瞑而何异。是为正路。直造上乘。师之所证。踰于格量。非齐肩于佛慧。曷染指于禅味哉。予刳心弥久感疾无损。静虑冥默。世缘纷染。守郡楚北。恪居官次。而师遐遣清侣。躬裁尺讯。谓广内集录。载师之辞句。既参于刊缀。汝海答问。陪师之法属。且联其宗派。邈同风于千里。遽授书之一编法兴智深。二上人飞锡。实勤巽床甚谨。述邑子之意。愿永南宗之旨属。图镂版邈求冠篇。赏音相从。重胝忘苦。幸烦襟之微释。因濡翰以塞请云尔</p>
<p>　　门人住石霜山慈明大师楚圆集</p>
<p>　　师初开堂读疏罢。维那白槌云。法筵龙象众。当观第一义。师云。若论此事。绝有言诠。维那白槌。已成朕兆。虽然如是。官不容针。私通车马。况乃表白。大德高谈华翰。显唱皆周。人天僧俗。同臻法会。何处不可。更待山僧击扬斯事。恰似平地掘坑。阖城檀越维那头。总在这里么。对云总在。师云。多少。周旋。各人分上。谁不当机。如未相悉。有疑请问。问<a>灵山</a>一会。迦叶亲闻。今日一会。什么人闻。师云。不因升宝座。争显六师能。问师唱谁家曲。宗风嗣阿谁。师云。不历僧祇劫。直出古皇前。恁么则郡城有望。师云。五岳峰峦秀。四海尽归朝。问无业堂前师子吼。空王殿里事如何。师云。石塔楞层当宇宙。金铃摇拽动人天。莫便是和尚为人处也无。师云。人天皆罔措。直下要分明。问如何是大道之源。师云。掘地觅天。何得如此师云。不识幽玄。问坐断毗卢顶。不禀释迦文犹未是学人行业。如何是学人行业。师云。什么处得这个问来。恁么则学人罪过也。师云。脑后拔箭。问如何是道。师云。虚空无障碍。来往任纵横。恁么则谢师指示。师云。尔唤什么作道。僧无语。师云。只解骑虎。不解下虎。问如何是般若神珠。师云。光明不透影。随处任方圆。学人不会。师云。记取前话。问如何是利生之见。师云。云绽青天月。了朗甚分明。恁么则金声掷地。师云。休俗气不除。问如何是活句。师云。仰面哭苍天。此犹是死句。师云。入地更深埋。问心地未安时如何。师云。谁乱尔。争奈这个何。师云。自作自受。问古镜未明时如何。师云。天魔战灼。明后如何。师云。毗沙稽首</p>
<p>　　师云。尔问我答。有什么了期。尽未来际。无时得歇。山僧昨感郡城远请。如今已报佛恩。随机利物。各人解悟。只在如今。日月天子面前立。妙峰耸峻头上住。移城道广震乾坤。辩塔名高弥宇宙。所以珠生掌内。取草林中。出药延时。待人传法。遂有立雪断臂负石舂糠。遇斯志人。方堪受旨。况乎山僧触事荒唐。那升此位。实当惭悚。今郡尊牧主。诸官员檀越在会僧俗。并是灵山会上。受佛付嘱了底人。还记得付嘱底事么。记得者。对人天大众前。通露消息。要辨邪正。莫只恁么肚里不肯。隈地生疑。道场难遇。只在如今。有么有么。莫道。禅是骨[骨*侖]。子切要缁素分明。无即不用错致词端。多语劳神。少言易会。久立诸官。恐无利益。伏惟珍重</p>
<p>　　上堂云。夫以。汾阳荡荡广阔。而无际无涯。晋水滔滔深远。而有终有始。遂得清凉一派。横贯乾坤。金色千峰。竖吞宇宙。金鉼不动。玉骑移轮。箭穿雁穴。什么人委的。如今还有委的底么。对众出来。僧问。学人未悟时如何。师云。谁人未悟。悟后如何。师云。旦莫诈明头。问远远请师。请师举唱。师云。当机无影像。回转绝参差。问祖意教意是同是别。师云。岩高松冷健。涧曲水流迟。问急切相投时如何。师云。裸形见阿难。问牛头未见四祖。为甚百鸟[口*(御-ㄗ+亍)]花献。师云。匉匉地见后为什么。不[口*御]花献。师云。匉匉地。问如何是祖师西来意。师云。青绢扇子足风凉。问祖师心印。不落有无。未审师于先师处。得个什么。师云。千年无影树。今时勿底靴。恁么则播于寰宇也。师云。世界虽广阔。举措少知音。师云。如今还有知音底么。有则金色同参。且道参什么人。良久云。久立大众。伏惟珍重</p>
<p>　　上堂云。夫大道之源。言诠罔及。祖印相传。迷情岂测。当台秦鉴。好丑俱分。鸭类鹅王。水乳自辨。如今还有辨得底么。拈出来看</p>
<p>　　问如来降下于忉利。莲花示现于金轮。即不问如何是今日一会。师云。大众普闻。恁么则和尚慈悲也。师云。双林犹自可。拘尸廓四周。僧<a>礼拜</a>。师云。今日到西天。问承教有言。夫<a>说法</a>者。无说无示。其听法者。无闻无得。未审师今当说何法。师云。吃棒了通名。恁么则人天大众。皆承恩力。师云。罪不重科。问虚空权譬喻。随处得彰名。未审是个什么物。师云。居人天不测。入地更深埋。恁么则大众虽不识。历劫尽沾恩。师云。剑梁落膊。从他闹劈。腹开心始是明</p>
<p>　　师云。夫说法者。须具十智同真。若不具十智同真。邪正不辨。缁素不分。不能与人天为眼目决断是非。如鸟飞空而折翼。如箭射的而断弦。弦断故射的不中。翼折故空不可飞。弦壮翼牢。空的俱彻。作么是十智。同真与诸上座点出。一同一质。二同大事。三总同参。四同真志。五同遍普。六同具足。七同得失。八同生杀。九同音吼。十同得失。又云。与什么人同得入。与谁同音吼。作么生是同生杀。什么物同得失。阿那个同具足。是什么同遍普。何人同真志。孰能总同参。那个同大事。何物同一质。有点得出底么。点得出者。不吝慈悲。点不出者。未有参学眼。在切须辨取。要识是非。面目见在。不可久立。珍重</p>
<p>　　小参僧问。冰绽鱼散时如何。师云。水清鱼不现。长波自往来。龙王当居何位。师云。在处存金殿。乾坤独我尊。恁么则更无过者。师云。按剑谁得妙。当人不自伤</p>
<p>　　师云。若是按剑手。曹山不奈何。还识得剑未。与尔注破。寰中无当克。海内独横身珍重</p>
<p>　　上堂云。汾阳门下。有西河师子。当门踞坐。但有来者。即便咬杀。有何方便。入得汾阳门。得见汾阳人。若见汾阳人者。堪与祖佛为师。不见汾阳人。尽是立地死汉。如今还有人。入得门么。快须入取免得辜负平生。不是龙门客。切忌遭点额。那个是龙门。客一齐点下。举起拄杖云。速退速退</p>
<p>　　上堂云。乾坤宽廓。宇宙横铺。衲僧分上。左穿右穴。樵父檐柴。医王辨价。药多病甚。网细鱼稠。东西南北。冲霜蹈雪。不避寒暄。要明斯事也。须是个一刀两断汉始得。只恁么哄哄恫恫地烂。<a>冬瓜</a>相似。有什么成办。咬断两头。犹是惹泥带水。岂更因循可惜许兄弟。<a>正法</a>难闻。正因难发。何不自省去。譬如两阵相逢。不让先手。掣鼓夺旗。快须与彻。人人慷慨。各各英豪大丈夫儿。莫教辜负行心虚消信施。山云广阔。有什么休时。若不自智玄通决定。偿他夙债。图什么波波。地诳他父母。虚生一遍了。又更<a>出家</a>行脚。云我参善知识。见性绝<a>生死</a>流。了无为法。苦哉苦哉。万中无一自省归根者矣。如今有么。有即出来。问承和尚有言。父母之恩。如何报得。师云。粉骨碎身。还当得也无。师云。不因亲宝地。争得到祇园</p>
<p>　　师云诸兄弟当以此心。无令忘失。递相警策。分明已见。免得荒疎虚延岁月。自利利人。堪消信施。所以道日。消万两黄金。岂况轻微供养。各自记取无事。不用久立。珍重</p>
<p>　　上堂云。夫说法者。须具宗师眼目。须识玄门。要辨缁素邪正。所以古人道。玄有玄路。鸟道难通。一语不玄。流俗阿师。且问诸上座。作么生是玄路。还有会底么。与汾阳说看。要知端的。莫只恁么兀兀地。过时虚消信施。自从古德。各有出人底路。还省得么。先圣云。一句语。须具三玄门。一玄门须具三要。阿那个是三玄。三要底句。快会取好。各自思量。还得稳当也未。古德已前行脚。闻一个因缘未明。中间直下。饮食无味。睡卧不安。火急决择将为小事。所以大觉老人。为一大事因缘。出现于世。想计他从上来行脚。不为游山玩水。看州府奢华。片衣口食。皆为圣心未通。所以驱驰行脚。决择深奥。传唱敷扬。博问先知。亲近高德。盖为续佛心灯。绍隆祖代。兴崇圣种。接引后机。自利利地。不忘先迹。如今还有商量者。么有即出来大家商量</p>
<p>　　僧问。如何是接初机底句。师云。汝是行脚僧。如何是辨衲僧底句。师云。西方日出卯。如何是正令行底句。师云。千里持来呈旧面。如何是立乾坤底句。师云。北俱卢州。长<a>粳米</a>食者。无贪亦无嗔</p>
<p>　　师云。只将此四转语。验天下衲僧。才见尔出来。验得了也。问如何是学人着力处。师云。嘉州打大像。如何是学人转身处。师云。陕府灌铁牛。如何是学人亲切处。师云。西河弄师子</p>
<p>　　师云。若人会得此三句。已辨三玄。更有三要语在。切须荐取。不是等间。与大众颂出</p>
<p>　　三玄三要事难分。得意忘言道易亲。一句分明该万象。重阳九日菊花新。师云。会么恁么会得。不是性懆衲僧。作么生会好。久立珍重</p>
<p>　　上堂云。汾阳有三决。衲僧难辨别。拟拟问如何。拄杖蓦头掣。僧问。如何是三决。师便打。僧礼拜。师云与尔一时颂出</p>
<p>　　第一决。接引无时节。巧语不能诠。云绽青天月</p>
<p>　　第二决。舒光辨贤哲。问答利生心。拔却眼中楔</p>
<p>　　第三决。西国胡人说。济水过新罗。白地用镔铁</p>
<p>　　师云。且道三决语。还有会底么。有会底。通露消息。要知近远。莫只么地。记言记语。以当平生。有甚利益。不用久立。珍重</p>
<p>　　小参因举三玄语云。尔还会三玄底时节么。直须会取古人意旨。然后自心明去。便得通变<a>自在</a>。受用无穷。唤作自受用身。佛不从他教。便识得自家活计。所以南泉云。王老师十八。上解作活计</p>
<p>　　僧问。古人道十八。上解作活计。未审作得个什么活计。师云。两只水牯牛。双角无栏棬。复云。若要于此明得去。直须得三玄旨趣始得。受用无碍。自家庆快。以畅平生。丈夫汉莫教自辜触事不通。彼无利济。与尔一时颂出</p>
<p>　　第一玄。法界广无边。参罗及万象。总在镜中圆</p>
<p>　　第二玄。释尊问阿难。多闻随事答。应器量无边</p>
<p>　　第三玄。直出古皇前。四句百非外。闾氏问丰干</p>
<p>　　师云。这个是三玄底颂。作么生是三玄底旨趣。直教决择分明。莫只么望空里妄解。道我曾亲近和尚。来与我说了。脱空妄语。诳[言*(穴/卒)]他人。吃铁棒有日。莫言不道。子细子细。珍重</p>
<p>　　邑众送钟。到请上堂。师云。过去毗婆尸佛。出兴于世。时有一信士。铸金钟一口。可重万斤。又一信士。身手有力。入山采栴檀木为杵。获此福故。铸钟者。现今成佛在东方。号金光聚如来。次施杵者。即西天二十四祖师子尊者。亲弟亦是出家。龙子比丘。是智慧辩才。无人过者。九十一劫。常生人间天上。受胜福乐。今日邑众。施钟必生善利。要知果证。即今明取。还有问事者么</p>
<p>　　问鸿钟才击。声震大千。未审闻底事如何。师云。僧集<a>六和</a>。仪范足俗。开五义壮英雄。恁么则大众总得闻也。师云。于中尔一个耳瞆。僧礼拜起来。师云。记得么。记不得。师云。大家听取一颂。范金成器号鸿钟。才击声喧。宇宙通。僧集六和仪范足。俗开五义壮英雄。须弥报信饮光首。乾竺摧邪提婆宗。永挂莲宫为上瑞。人天普悟福无穷</p>
<p>　　师云。各自记取。总要悟去。悟也未。不得忘却。大众久立。珍重</p>
<p>　　早参云。平旦寅狂机。内有道人身。尔等闻钟声上来。不是狂机。那个是道人身。有识得底么。如今识得。尽未来际。不受他瞒。如识不得虾蟆蚯蚓欺汝</p>
<p>　　僧问。如何是道人身。师云。举步涉埃尘。如何得不涉埃尘去。师云。莫认守株人</p>
<p>　　师云。认着依前还不是久立吃茶去</p>
<p>　　上堂云。千说万说。不如自见。若得自见分明。当下超凡入圣。不被众魔惑乱。唤作大事已办。但有来者。到尔面前。一个伎俩用不得。所以赵州云。老僧只管看这底。不是个择<a>法眼</a>。释尊唤作妙明真性。不假庄严会取。免得妄认缘尘。虚过时光。僧问。如何是祖师西来意。师云。多年松树饶皴[皵-日+月]。心间自有一条明</p>
<p>　　问如何是宾中宾。师云。合掌庵前问世尊。如何是宾中主。师云。对面无人睹。如何是主中宾。师云。阵云横海上。拔剑搅龙门。如何是主中主。师云。三头六臂擎天地。忿怒那吒扑帝钟。问如何是一句前事。师云。不落言诠明的旨。纤毫才动即参差。如何是一句后事。师云。两阵相逢不回避。恁么则透皮彻骨去也。师云。横拖倒拽任尘漫。终不敢辜负和尚。师云。至孝是重华。问一毫穿众穴时如何。师云。万里绝纤毫还许学人荡除也无。师云。有即须除遣无即莫施功。恁么则依理行之。师云。理即如是作么生行。僧以脚振地。师云。见前知音者更不在人通</p>
<p>　　师云。诸方老宿。事不获已。东语西话。尔等将谓。合恁么地。广陈词说。各竞聚头。不眠不睡。道我参寻。尔拟向那里参。古人云。向外作功夫。总是痴顽汉。快须信取。不用久立。珍重</p>
<p>　　上堂云。当明对暗。应物舒光。万别千差参罗一贯。还有照不着处么。有即对众决择。亲明取好</p>
<p>　　僧问。亲切处请师指示。师云。[口*耶]。此意如何。师云。天牓样。问如何是正法眼。师云。已曾[皵-日+月]瞎。未审向上更有事也无。师云有。如何是向上事。师云。捞天摸地。问一灯未明时如何。师云。灭。灭后如何。师云明。未审照烛事如何。师云。常燃无间断。今古镇长明。问久响汾阳威势全。略展金毛示众看。师云。三日后露。恁么则学人退身三步。师云。一月后再来。问承古有言。不居中道。不在二边。衲僧分上如何凑泊。师云。汝寻常在什么处凑泊。今日全因此问。师云。滩头频举棹何曾不入泥。恁么则大众。侧聆学人礼拜。师云。大众已侧聆。学人已礼拜。不用强推寻。知君解揑怪。还有揑怪底么。出来与尔除怪。知怪不怪。其怪自坏。复云。诸上座<a>佛法</a>。不是这个道理。只如祖师来。还有许多忉忉也无。当初二祖。只伸三拜。依位而立。且道得个什么道理。便绍祖位。还会么归堂去</p>
<p>　　师方丈坐。次僧俗侍立。外有一人。不通姓名入来。礼拜起问。如何是和尚家风。师云。我家广大。无种不有。学人未会师深旨。乞垂方便展机锋。师云。师子座安。方丈内龙形拄杖手中持。用者如何。师云。[翟*支]破顽痴石。收取照星珍。如何是照星珍。师云。我行荒草里。汝又入深村。其人礼拜起。出门便隐去。不知所在</p>
<p>　　因摘菊花小参云。金花布地。玉蕊承天。杲日当空。乾坤朗耀。龙腾雨霔。露结成霜。不伤物义。道将一句。来还有道得底么。若道不得。则眼中有屑。直须出却始得。所以风穴和尚云。若立一尘。家国兴盛。野老嚬蹙。不立一尘。家国丧亡。野老安贴。于此明得去。阇梨无分。全是老僧。于此明不得。老僧即是阇梨。阇梨与老僧。亦能悟却天下人。亦能瞎却天下人。要知老僧与阇梨么。这个却是阇梨。这个即是老僧。且问诸上座。老僧与阇梨。是同是别。若道是同去。上座自上座。老僧自老僧。若道是别去。又道老僧即是阇梨。若能于此明得去。一句中有三玄三要。宾主历然。平生事办。参寻事毕。所以永嘉云。粉骨碎身未足酬。一句了然超百亿。问承师有言。龙腾雨霔。露结成霜。不伤物义。意旨如何。师云。雾笼松竹凝寒色。云散峰峦杲日辉。恁么则万汇。尽承和煦力。学人粉骨。未酬恩。师云。息金貂于塞外。行木铎于天下。问干木奉文侯。知音有几人。师云。行尊坐贵。行尊坐贵意旨如何。师云。万姓歌皇化。白云生太虚。问闷闷不转时如何。师云。龙马加鞭急。銮铃响洛川。问布鼓当轩击。谁是知音者。师云。停锄倾麦饭。草卧不擡头问龙女献珠成佛。学人无珠可献。还得成佛也无。师云。宝觉非功。罔陈献德。恁么则不历南方。亲蒙受记。师云。千万年后不得错举。问承教有言。阿耨菩提皆从此经出。未审此经。从何而出。师云。六趣该不得。五阴岂能收。恁么则常转一切处转也。师云。尔试转看。恁么则信受奉行。师云。善哉明妙旨。不落有无中。问久响西河师子。到来为什么不见。师云。汝识师子。恁么则大众尽得<a>随喜</a>。师云。脑裂始知忙</p>
<p>　　师云。诸上座然则法本不生。何曾有灭。通人分上。好肉剜疮。奈何初机向去。未得安然。所以聚集少时击扬劝觉。东问西问。话会商量。忽尔言中有响。句下无私。真智现前。无量劫来。疑情顿息。岂不庆快平生。出家事毕。遂得魔军退伏。释梵归依。龙天恭敬。不以为喜。可谓报佛恩德。堪作明灯。亦名大法炬。为舟为楫。为栋为梁。荫覆多徒。运般广益。开人天眼目。不昧自心。一切时中。互为宾主。诸上座还信得么。若信得不须忘却。真师子儿。大师子吼久立。伏惟珍重</p>
<p>　　上堂。拈起拄杖云。识得这个。参学事毕还识么莫道唤甚么作拄杖。如此之辈。如尘似沙。许尔商量。作么生开口试道看</p>
<p>　　僧问。如何是拄杖。师云。德山德山。过在什么处。师云。萨摩诃。问尘鹿成群如何。射得尘中尘。师云白拂在手。问香象咆哮时如何。师云。鼓腹宫城动。恁么则一人有庆。兆民赖之。师云。圣君开宝殿。天花落座前。问承师有言。凡有答话。不拣高低。学人上来。请师答话。师良久。恁么则蜗牛肚下生鳞甲。乌龟背上一茎毛。师云。两角撑天地。四脚海里行。金枪不点赤眉贼。得睹君王方显功师云。甑人携剑去。冢上草蓠蓠。风从昨夜吹银汉。迄至如今犹未休。师云。去年相别后。今日再相逢问古人以棒喝接人。未审和尚如何接人。师云。总不用。恁么则不异诸方也。师喝便打。也曾数处参知识。罕见如师大作家。师云。后犯不容。大众一时吃棒。师云。因兄致此问。大众尽沾恩</p>
<p>　　师云。更有问底么。快问将来。道场难遇。时光迅速。一息不来。黄泉万劫。久立珍重</p>
<p>　　上堂云。钟声雀噪。可契真源。别处驰求。妄生节目。信得因风。吹火不信。平地掘坑。事不获已。起模尽样。所以灵山话月。曹溪指月。月在什么处。与我指出看。直报禅和。莫向天上觅好</p>
<p>　　僧问。如何是不在天上底月。师云。照一问便喝。问如何是长。师云。天高盖不得。如何是短。师云。纤毫不碍真。不长不短时如何。师云。虚空无有障。四海尽知音。恁么则省得学人一半。师云。不解一人出只手。虽然未识初机句。且有当言辨衲僧。师云。心不负人面无惭色。今日亲闻行正令。千里持来未足能师云。光漆郊社。乾坤已立人难测。此夕须知有变通。师云。时时献刍草。牺牲莫辞劳。须知源脉异。万古泻无穷。师云。一言可以丧邦</p>
<p>　　师云。明知无一物。何用更推求。当处不强名。锋铓甚处有直下揽得。犹是残弓折箭。堪作什么用。拟拟踌蹰。阵场扫帚。以拄杖一时攂下</p>
<p>　　河东运使郑工部。入院相见茶话次。工部云。专甲留一偈。赠师得否。师云。何敢运使慈造。工部于壁上篆书一偈云。黄纸休遮眼。青云自有阴。莫将间学解。埋没祖师心。复云。只将此偈。验天下长老。师云。恁么则汾阳。也在里头。部云。檐枷过状师云。更不再勘。部云。两重公案。师云。知即得。部良久。师嘘一声部云。文宝文宝。师云。甚所在。部云。不容专甲出气。争得嗔他道淹滞长老在此。师云。是何言欤。部云实。师云。也不得放过。部云。请师一偈得否。师云。不间笔墨。部云。请师口扎。师遂述一偈云。荒草劳寻迳。岩松逈布阴。几多玄解客。失却本来心</p>
<p>　　上堂云。鹅王择乳。素非鸭类。问鹅王择乳。素非鸭类。意旨如何。师云。江南有江北无。为什么江北无。师云。冰地寒难翥。恁么则翱翔九霄外。在处独超群。师云。举翼摩空。宁同寒雪。问善法堂大开三门。如何是和尚第一门。师云。从此入。入得后如何。师云。虽然无一法。共会五湖僧。问学人曲子无音韵。请师方便和来看。师云。五音六律非关妙。四智三空和不齐。恁么则知师品弄指下分明。师云。韵出清霄。任君吹唱。问至道无难。唯嫌拣择。如何得不拣择去。师云。天长地久日诸月余。恁么则僧堂是僧堂。佛殿是佛殿。师云。明明歌咏岂不殊途。问如何是大道之源。师云。行之不在天恁么则更不寻山傍涧也。师云。既能明妙用切忌倚林峦。问琉璃玻璃色。斯由<a>佛光</a>照。如何是佛光照。师云隐不得。过去灯明佛。本光瑞如此。师云。寻言转更赊。问白浪滔天势。请师方便渡来看。师云。洪波不没水。举棹不张帆。恁么则海晏河清。师云。斫额望榑桑。乘槎人不顾。师云。许多葛藤还得明了。未分明记取问头便须[覤-儿+豆]步究理而参。榑桑不远。莫向外驰求。当处发生。随处自现。乾坤大地。皎皎明白。但于十二时中行住坐卧。子细思量看是。谁作障碍。为什么临机道不得。只为一切境识不通被他回换。便随境走。不能作得主宰。所以一句中三玄三要。四种宾主历然。地只为多生烦恼云翳。遮蔽抛掷。今生又不近明眼道人决择。莫逐日过时。古人云。今生不通。来生窒塞。转转不明。思量虚延岁月。枉过时光。在家出家。直教了去。若能了得。尽未来际。人间天上。作师子吼。告报人天。互为宾主。展缩自在。为依为止。为道为路。有甚障碍。若不明了。千难万难。快须荐取脱却根尘。其如不了。谩说如今。珍重</p>
<p>　　上堂举先石门和尚初开堂。僧问。知师久酝<a>葡萄</a>酒。今日为谁开。石云。琼桨一滴异。普济万机迷。僧便问。如何是和尚一杯。师云。饮者非常味。得味乐咍咍。不饮不醉时如何。师云。截耳卧长街。问日用真珠是<a>佛陀</a>。何劳逐物浪波波。如何是日用真珠。师云。茅厕前头泥毬子。恁么则应用无亏也。师云。琉璃殿上碧云生。问如何是和尚主中主。师云切忌犯着。莫便是指示学人处也无。师云。吽尀耐。僧礼拜。师敲绳床云。若到诸方。且作么生举。问鸿钟一击时如何。师云。声震大千。恁么则息苦停酸也。师云。那落迦中事作么生。僧无语。师嘘一声云。莫是为他出气么。问道由心悟如何是心。师云。学道访<a>无心</a>。问如何是真正路。师云莫别去。问波澄湛湛时如何。师云。举棹即迷源。如何保任。师云。大海波涛静。橰棹一时抛。问正法门中。如何是和尚得入处。师云。众星攒夜月。不落紫微宫。恁么则朗月独当天。师云。不昧夜行人。问如何是道。师云。共汝大家行。问一口吸尽西江水。意旨如何。师云。蹈破天关逈然廓落。恁么则大众总知也。师云。不但阇梨。老僧亦然。师云。若能蹈破天关。何处更有不通底佛法。只为千遮万障。所以难明。如今大家。明取好久立。珍重</p>
<p>　　小参举。德山示众云。今夜不答话。问话者三十棒。时有僧出礼拜。德山便打。僧云。话也未问。打某甲作么。德山云。尔是甚么人。僧云。新罗人。德山云。据尔拟蹈船舷。好与三十棒。时有僧出云。承古有言。拟蹈船舷。好与三十棒。学人上来请师棒。师掷下拄杖便归方丈</p>
<p>　　上堂云。云笼碧落。雾展长空。露滴成珠。霜飞叶坠。日月常明。乾坤晃耀。人心不昧。物类不拘。秋去春来。暄和合序。于此明得。不失玄音。如今不荐。更待何时</p>
<p>　　僧问。如何是佛。师云。担麻终不贵。如何是贵。师云。闻贱必贵。问如何是宾中宾。师云。终日走红尘。不信自家珍。如何是宾中主。师云。识得衣中宝。端坐解区分如何是主中宾。师云。金钩抛四海。玉烛续灯明。如何是主中主师云。高齐日月光寰宇。大阐鸿音唱祖歌。问君子梁间坐师今事若何。师云。更莫投来。恁么则今日捉败也。师云。天台楖[木*栗]曾施了。如今更赠二十枝</p>
<p>　　师云。欲知<a>佛性</a>义。当观时节因缘。明信得去。不用妄生异见。久立珍重</p>
<p>　　上堂云。一切众生本源佛性。譬如朗月当空。只为净云。遮障不得显现。僧问。朗月当空。却被片云遮时如何。师云。老僧有过。阇梨须知。恁么则分明辨的。师云。退后莫思量。问不历化城。便登宝所时如何。师云。俊哉大士。历劫难逢。问承教有言。为未来世。开生天路。如何是生天路。师云。莫断佛种。恁么则依而行之。师云。三千世界收不得。六趣轮回岂肯休。问学人拟欲归乡去。家破人亡事若何。师云。休行心处路。莫守在家时。未审谁是知音者。师云。路逢剑客须呈剑。不是诗人莫献诗。问百千灯即不问。如何是最初一灯。师云。可明此问。恁么则目前晃耀杲日当轩。师便喝。僧无语。师云。一喝喝灭。僧礼拜云。莫瞒大众。师云。棺木里瞠眼。问如何是深深意。师云。曹溪无异曲。金峰路转高。恁么则同道不夺机也。师云。明明举处是汾阳。问举步涉千溪。寻源转路迷。个中一句。子请师方便为提撕。师云。千年无影树。今日见枝柯。若不伸此问。争得见师机。师云。瞽人看尽壁。问朝作人间眼。夜点祖师灯。如何是祖师灯。师云。古今不昧。恁么则海晏河清。师云。照出海底人</p>
<p>　　师云。诸上座那个是海底人。还出来也未。与尔唤出欲识海么。只是一切众生。从无始劫。直至如今。<a>妄想</a>颠倒。贪嗔我慢邪见嫉妒。一切处明不得。唤作欲海。莫向四天下觅。快须了取罢游驰骋。免被诸尘惑乱。所以古人云。一切业障海。皆从妄想生。无业和尚云。莫妄想。还信得及么。自信不及。遂即难逃生死。如今直下信取。有什么事。久立珍重</p>
<p>　　上堂云。若论此道。绝有言诠。事不获已。遂即东语西话。且道。说什么即得。俗士出来礼拜起。近前曲躬端然而立。师云如何。俗士退步。师打绳床一下。俗士拍手。师云。斋后钟。问一尘回出青霄外。湛湛乾坤事如何。师云。平铺三点水。曲似刈禾镰。问昔日欧歌剑。今日为谁挥。师云响。问不落诸缘。请师便道。师云[口*耶]。恁么则灯下<a>白头翁</a>也。师云吽。问言。前荐得辜负平生。句后投机全乖道体。直下承当。万里崖州到这里。乞师方便。师云。秋日[口*銜]芦承露去。春来细雨润衣归。恁么则路途有依栖去也。师云。来千去万久经锻炼</p>
<p>　　师云。朝来暮去即便冬深也。如今这里与兄弟大家。持论长处即就。有利济可行。各自半百地。更不明了本分事。大屈莫虚过十生五生。不用久立珍重</p>
<p>　　上堂云。夫说法者。须及时节。观根投机。应病用药。若不及时节。总唤作非时语。所以道。欲知佛性义。当观时节因缘。若不明君臣父子之道。邪正不分。触净难明矣。唤作野老讴歌。皇道坦然。佛法现前。擒纵自在。生杀临机。或明宾中主。或明主中宾。或明宾中宾。或明主中主。或兼带叶通。或探竿影草。或一句中。有三玄三要。还有问者么。出来对众商量</p>
<p>　　问学人未达其中事。如何是自己。师云。当时莫忘。今时句未达。须知逆顺机。达后如何。师云。三十年后莫错举。问灵龟未兆时如何。师云。海里摇船笑。举棹望程途。问<a>三界</a>同途出身无路时如何。师云。叵耐无时狂寇起。对面无形识得伊。问抱璞投师请师雕琢。师云。来朝更献楚王看。恁么则同道方知也。师云。刖足虽知贵。人天不可量。问万法本空心生何有。师云。不因伸此问。争得到汾阳。恁么则当生生不生也。师云。自知能作贵。不用更思量。问一句道不得时如何。师云。万境无差互。青天不自知。如何领解。师云。了然明似烛。何用更狐疑。问无为之饭。未审供养什么人。师云。千相无形者。共会不庄严。恁么则大众有赖也。师云。三千世界中。绝世利群生。问门门一切境。回互不回互。如何是不回互。师云。今日过泥不易。问<a>甘露</a>频霖。为什么。百草不生芽。师云。田疎不贮水。龙王争那何。问如何是心地法门。师云。莫从人觅。乞师再指。师云。尔是谷隐出家。问帘卷扇开。当人何在。师云。万姓歌皇化。玄音廓太虚。恁么则明镜当悬于此日。时人尽贺太平年。师云。一音普演三边静。四方八面总来朝。问如何是西河一滴水。师云。饮者永无饥。恁么则冷味少人知。师云。润济不从源。问如何是诸佛行李处。师云。直下无生路。行时不动尘。恁么则谢师方便也。师云。东西南北路。不用更奢华</p>
<p>　　师云。适来上座问。如何是诸佛行李处。对他道。直下无生路。行时不动尘。且问诸上座。既是无生路。且作么进步诚进看。若不进步。不可有自然释迦天然<a>弥勒</a>。所以发足超方入圣阶梯。精进为务。若不精进。无有是处。故经云。未曾有一法。从懒隋<a>懈怠</a>中得。精进犹如牛二角。习学日久。身心纯熟。<a>正念</a>现前。舒卷自在。所以无功之功。其功大矣。志公云。勇猛精进成懈怠。且问诸上座。既是精进。为什么却成懈怠。若是久参先德。不在此限。晚学初心也须子细。大众既精进。专甲不懈怠。言多则去道远矣。久立珍重</p>
<p>　　上堂云。倒却须弥。涸竭大海。鱼龙变化。禽鸟飞腾忙忙者。畐塞虚空。正当恁么时。佛出头来。贬向他方世界。且道还有<a>修行</a>分也无。与我点出来看。有么有么。僧才礼拜。师便打云。我早是无端入荒草。尔更待平地上掘坑。彼此相埋没。作么道来道来。僧无语。师有颂云。释尊嗟汝妄诸求。怜愍堪悲截众流。决定莫教丝发动。吉祥天降赞清幽</p>
<p>　　问寒暑渐盛贫者何依。师云。不挂无丝服。终日乐咍咍。恁么则应不孤露也。师云。深岩隐不得。露地不彰形。问如何是向上一路。师云。千圣不传。为什么不传。师云。不欲埋没。问如何是道场。师云。下脚不得。如何是<a>涅槃</a>。师云。擡脚不得。擡脚不得意旨如何。师云。三十三天。下脚不得意旨如何。师云。十八重<a>地狱</a>。问承教有言心无挂碍。如何是无挂碍。师云。天高无可测。地厚莫能知。恁么则东西南北路。学人行处宽。师云。汝试行一步看。未审行后如何。师云。长空无鸟迹。水里摸鱼踪。问如何是一轮月。师云。不从天地出。岂藉四时推。为什么有昼有夜。师云。迷人妄生觉。觉后即知时。问东山西岭青意旨如何。师云。博地生寒暑。风吹日照霞。恁么则南有赵州。北有雪峰。师云。颠倒了也。问释迦悭迦叶富。如何是释迦悭。师云。一点抛不得。如何是迦叶富。师云。普济人天。问如何得豁然惺惺去。师云。步步不移。恁么则寒林无一叶。长天绝见霞。师云。飞雁叫长空。丛林收不得。问如何是达诸佛意。师云。铜头铁额。恁么则谢师方便也。师云。三日后头痛。问开口动舌俱是病。应机接物事如何。师便喝随声打</p>
<p>　　师云。且道与他接不与他接。不与他接。辜负他问头。若与他接。汾阳眼在什么处。缁素皎然。不得错会。珍重</p>
<p>　　上堂云。一切诸法。本来<a>解脱</a>。无有系缚。故经云。无系缚者。无解脱者。僧问如何是解脱智。师云。无人伏得伊。如何是解脱慧。师云。通身无影像。遍界不曾藏。未审此理如何。师云。待尔悟始得。问如何是毗卢师法身主。师云。毗卢<a>华藏</a>海。法界不思议。恁么则识得和尚也。师云。千光不照处。万象岂藏机。问宽即遍法界。窄即不容针。如何是窄即不容针。师云。若行正令大众恐悚。如何是宽即遍法界。师云。龙腾碧海无遮障。鹤出青霄不碍空。恁么则无障无碍也。师云。速礼三拜。问对境心数起时如何。师云。俗缘忆昔曾行处。那堪说向解空人。未审如何消遣。师云。还同无作贵。空外独横身。问椁示双趺时如何。师云。百千万亿。当时疑息。恁么则穿僧堂入佛殿也。师云。人天能有几人知</p>
<p>　　师云。大众当时拘尸城。畔跋提河边。北首面西。龙天共凑。十六国王。河沙释梵诸天龙鬼。五百力士。千万比丘。各持供养。至如来所。唯有迦叶一众。末后而来。散花<a>烧香</a>。旋绕金椁。礼拜哀恸惨然。山林变白。大地苍茫。礼世尊足。当此之时。如来神力。椁示双趺。令迦叶礼敬摩触。意为对人天大众前。付嘱迦叶。流通法藏。迄至于今。正法不泯。所以西河今日。因问而言。略陈少意。若欲广引昔缘。恐妨问事更有问者么。如无应供归堂去</p>
<p>　　小参云。老僧昔日。参见石门彻和尚。上堂云。一切众生。本源佛性。譬如朗月当空。只为浮云。翳障不得显现。为明为照。为道为路。为舟为楫。为依为止。一切众生。本源佛性。亦复如是。只为烦恼重云之所掩蔽。不得显现鉴照分明。当时便问善昭咨和尚。朗月海云遮不住。舒光直透水精宫时如何。门云。石壁山河非障碍。阎浮界外任升腾。恁么则千圣共传无底钵。时人皆唱太平歌。门云。太平曲子作么生唱。不堕五音非关六律。门云。还有人和得也无。请和尚不吝慈悲。门云。仁者善自保任</p>
<p>　　师云。今日汾阳。且问诸上座。还有人和得太平曲子么。若也和得去上座即是老僧。若和不得上座不可无分也。孰人无佛。谁佛无心。直饶见佛。明心犹是眼中尘翳。久立珍重</p>
<p>　　因雨下上堂云。天垂甘露。万物滋荣。云布长空。龙腾碧海。钟鼓交音。人贤合杂不伤物义。道将一句来。有么有么</p>
<p>　　问如何是宾。师云。礼拜甚殷勤。如何是主。师云时中不运步。不宾不主时如何。师云。横身当宇宙。谁是出头人。问一尘才举。大地全收。未审此意如何。师云。痛领一问。恁么则全因此问师云收一问。礼拜迟违也。师云。不可更打尔。以拂子敲禅床喝一声</p>
<p>　　师云。古人午前来者。木人呼唤得回头。午后来者。木人呼唤不回头。正午来者。呼唤即是不呼唤。即是此是曹洞血脉作么生会会得。也是第二月。久立珍重</p>
<p>　　上堂云。权开顿渐。假说圣凡。疗狂子之多疑。救达人之少悟。亲明自性。勿妄他求。行住怡然。语默澹静。真常流注。永弃断常。智海湛然。义天朗耀。作么生道将一句来。问正当恁么时如何。师云无下手处。恁么则帘外有人闻也。师云。当机无影像。屈己为今时。如何是今时。师云。通身不隔陌。问如何是尘中独露身。师云。巧心求不得。钻冰却出烟。恁么则非尘也。师云。非尘亦是病。问如何是世尊不说说。师云。北地芦花白。南天雪不寒。如何是迦叶不闻闻。师云。阇梨甚处闻。问不与万法为侣者是什么人。师便喝。这个是野干鸣未审是什么人。师云脑裂。问东山西岭青意旨如何师云。千岁冰岩人罕到。一团烟雾足龙行。恁么则三年一闰九月重阳。师云。五峰龙气盛。金界碧霄天。同不悟祖宗。不信大道时如何。师云。打破琉璃卵。透出凤凰儿。今日亲见和尚也。师云。三千里外算途程</p>
<p>　　师云。好东问西问。忽然言下省悟去。岂不庆快也。不枉废时光。尔看古人。为一则因缘未明。三千五千里地往返□□苦辛决择。要明斯事。汝等诸人事。须向前。莫逐日过时。有甚了益。比来行脚拟图个什么。只如百千诸佛出现<a>世间</a>。盖为一大事因缘。故诸人分上可不知。有老宿上座。相共证明。久立珍重</p>
<p>　　奉宣编传灯录入藏师观名字乃述赞并序</p>
<p>　　大庆汾阳请我。何当三千里外。始建道场。传灯续焰。法继饮光。一十八载果熟道香。圣君亲录。景德传芳。闻名见面。获福无疆。瞻礼供养。人王法王。千古万古。不泯不藏。金文玉轴。永劫清凉。赞不可及。孰辨孰</p>
<p>　　□□□□瑞国泰民康颂一</p>
<p>　　□□□□□。指人明似烛。皎然清白。分诱进诸邪曲。皓月印□□。碧天开睡目。慈悲化有缘。广度无间狱</p>
<p>　　普劝探玄。宾舒光常接续颂二</p>
<p>　　定光昔日记能仁。布发掩泥多劫僧。此录慈尊亲嘱我。便从今日续然灯</p>
<p>　　邑人崇斋庆贺请上堂。师云。此日声钟击鼓。祷祝焚香。圣凡共集。释梵同臻。僧俗目前。更无别说。意为国恩。所以开演一乘。引导群迷。直言问答。只有如今。还有请问者么</p>
<p>　　邑人问大达传灯光接续展舒。不断法中。王一句玄谈。今古外三玄三要藏中藏。如何是第一玄。师云。亲嘱饮光前。如何是第二玄。师云。绝相离言诠。如何是第三玄。师云。明鉴照无偏。恁么则三玄□□□□□九天皆唱太平歌。师云。杲日舒光无□□□□尽耀豁乾坤。问人王与法王事如何。师云有道无机。未审人王事如何。师云。皇风歌美化。未审法王事如何。师云。无私导有缘。问无业预蒙封石塔。汾阳名字藏中安。未审三圣修何法。请师方便指来端。师云。一语两当。恁么则从来不差牙。今日妄陈词。师云。的指勿踟蹰。问如何是三要。师云。一句分明该万象。九天无不尽沾□。如何是第一要。师云。言中无造作。如何是第二要。师云。千圣入玄奥。如何是第三要。师云。四句百非外。尽蹈寒山道。谢师亲示离言旨。阖国皆贺太平年。师云。多语忉忉少言易会。大家听取一颂。明王治化洽乾坤。景德亲宣烛佛灯。佛日长辉开佛眼。愿将此善福吾君</p>
<p>　　上堂云。朝霞暮雨。钟鼓喧和。习定安禅。去来运用。还当得生死事也无。面前纵夺。各自测量。看是谁分上事。风尘草动。雷电霹雳。輷輷磕磕。自己相度看。还得回光返照力也未。莫只为片衣口食。爱甜嗜好。摩唇掁觜。道我解了。错用身心。经年度月。担擎人我。狂象无钩。不能制伏。坏净莲池。图个什么。僧问。不落三寸。请师□□。师云。塞却汝口。恁么则孤峰。无宿□□。□□万里一条烟。问匹马单枪离群独战时如何。师云。举手不拈弓。低头失却箭。和尚是大善知识。为什么如此。师云。败将不斩。问学人欲涉云霄去。到后如何为有情。师云。塞外将军行正令。不展红旗得胜归。恁么则知音。不敢和也。师云。路逢[具-八+(巢-果)]首客。莫识甑中人。问廓然无依法归何处。师云。大地日月起自何来。恁么则龟毛。拂子长三尺。师云。兔角拄杖打阇梨。问十方薄伽梵。一路涅槃门。如何是一路涅槃门。师云。日出高梵一路□□旧岩。恁么则光漆。台前一盏灯。师云。宝□□□无暂息。古今不异万家忙。问如何是般若体。师云。澄湛海洲明万象。如何是般若用。师云。才点化山高屹屹。早见奔波乞命人。师云。诸上座且唤什么作般若。若识般若体。便明得用。因此调伏异见。折剉天魔。令他舍邪归正。便获得般若神珠。光明烜爀地。堪受人天供养接续佛灯。便是真正道眼。衲僧分上。更有何事。久立珍重</p>
<p>　　上堂云。诸上座古人道。天阴性地昏。今日天阴性还昏么。若是性昏。被他使唤。迷己为物。都无生宰。且道行脚本为何事。不被他使唤。所以古人道。宛然自有冲天气。直教一切处。为纪为纲。为道为路。为照为明。不被四时回换。使得乾坤大地。为高为下。方称衲僧本分家风。如今还有受用得底么。有即出来。僧问。还有不历乾坤底人也无。师云有。未审成得个什么。师云。腾身三界外。不落有无中。问如何是衲衣下事。师云。赫赤穷汉。云乞师方便。指妙侠句来看。师云。木女穿针山色秀。石人牵线海云生。问面前无障碍。为什么开口不得。师云。尽日无言说。喃喃语更新。恁么则已能师子吼也。师云。不用野干鸣。僧便喝。师云恰是。僧拟拟。师便喝。僧礼拜。师云。败将不斩。问如何是宾中宾。师云清净道者解求真。如何是宾中主。师云。万象纵横都不顾。如何是主中宾。师云。横身当古路。擡手拓乾坤。如何是主中主。师云。坐断毗卢顶。不禀释迦文</p>
<p>　　师云。这个是宾主。语明得也未。若明得横担拄杖。穿云渡水。证据诸方曲[彔*見]木头里老和尚。见伊开口动舌。便识得伊了也。又不得一向高茅。点胁点肋。道我知我解。担擎炫耀。逞己愚顽。诳他后学。彼无利益。但自省己。保护圣胎。岂不轻安。更拟踌蹰。堪作何用。伏惟珍重</p>
<p>　　雪下师示众云。昔日少林。何异今朝。然则古今不同。法且无二。二祖云。学人不安。请师安心。初祖云。将心来与汝安。二祖云。觅心了不可得。初祖云。为汝安心。竟当下便明悟自心。不在内外中间。信得决定。不从他觅。承当更无疑滞。诸贤者。如今还有承当得底么。只是历历谛听。法者这是贤德真心。莫教诸境回换随物流浪。与二祖何别。西河今日与诸贤。印此心便是佛心。更莫狐疑。同听一颂。西河会里真禅子。子夏山前立雪人。亲印自心心是佛。莫教心外别生尘</p>
<p>　　上堂拈拄杖云。三世诸佛。总在这里。看看见尔勿孔窍。总入拄杖里。妄生节目。去也有趁得上底么。有即举一步。趁看便有僧出师云。瞥尔早抛千万里又打云。我早是踍跳。入泥坑里。尔更待火焰上添草。似个阿师。救得也无。僧礼拜。师云。来来尔还会葛藤么。僧云。不会。师云。赖尔不会汾阳拾得口。吃饭苏噜苏噜。问如何是祖师西来意。师云。彻骨彻髓。此意如何。师云通天通地</p>
<p>　　师云。诸上座穿耳。胡僧到此土来。便问祖师西来意。假如白马驮经时。又问个甚即得。故经云。无法可说。是名说法。且道许说不许说。若道许说。又作么生说。若道不许。龙宫海藏。白马驮来。与诸上座商量。祖教两名。是一是二。量数收得他么。所以百丈云。佛是过量。人量数管他不着。经云。唯佛不堕诸数。唤作自受用三昧。揽得么快。须揽取免得被。他天魔外道。诈现吉凶。惑乱真源。珍重</p>
<p>　　小参云。朕兆未生。谁论凡圣。才有锋铓。便成瑕玷。作么生。得一切时中不昧祖灯去。僧问。如何是祖灯。师云照一问。照后如何。师云点。问从上诸圣。无一法与人。未审师今传个什么。师云。来风可辨。问龙吟吐雾。普润群生未审将何报答。师云。此恩深厚。恁么则大众沾恩。师云。滴水难销。问师子嚬呻宾主露。汾阳家风事如何。师云。脑裂始知惭。宗风已蒙师指示。如何是西河师子。师云。休撒臊。问涅槃无异路。方便有多门。作么生。是无异路底句。师云。钟鼓分明在。日月不曾昏。恁么则狗子吠人声。师云。不咬破衣人。问若真<a>修道</a>人。不见世间过。未审不见什么过。师云。雪埋夜月。深三尺陆地。行舟万里程。和尚是何心行。师云。却是尔心行。问迦叶传衣。阿难倒刹。未审成个什么边事。师云。瞬眸明不尽。喘息绝知音。恁么则南山起云。北山下雨也。师云。云腾致雨。露结成霜。问如何是迦叶亲闻底事。师便喝。僧礼拜。师便打。师云。若是饮光门下。才拟拟早已。千山万水。更问什么亲闻。何堪共话。如斯之辈。岂效先贤。学语之流。尘沙海墨。不能顿省自惭。随流认影。妄生节目。有甚了期。不解返光。探寻识浪。劫石俱销。不能自信。苦哉苦哉。故释尊唤作可怜愍者。多言转远珍重</p>
<p>　　上堂云。夫参学之流。须具啐啄同时眼。若不具啐啄同时眼。未有参学分在。所以镜清云。子致啐时。又不能致于母啄母。致啄时。又不能致于子啐。问子致啐。时于学人分上。明得个什么边事。清云。且但保任。未用镜清啄破。若的实论。又成得个什么边事。清云。亲明取好。为什么不能致于母啄。清云。觜软于母。母致啄时。诸方分上。又成得个什么边事。清云。露个面目。若的实论。又成得个什么边事。清云。好个商量为什么不能致子啐。清云。老作少难。直得啐啄同时时如何。清云。亦有不曾经历于此者。只如不曾经历于此者。还有超升分也无。清云。吽吽谁敢坐虎头</p>
<p>　　师云。若解坐虎头。方能展阵开旗。称提拈掇。教伊辨得时节。受用不失一。个个抖擞金毛。吒呀地擒。纵自在应物。舒光利时接引。所以道<a>天人</a>群生数。皆承此恩力。与尔颂出去也。大家听取</p>
<p>　　啐啄同时用最难相逢。恰似两风颠栽松切嘱超今古。普化当时得用全</p>
<p>　　师云。且问诸上座。还识普化么看看。明头打喑头打。掷下拄杖便下堂</p>
<p>　　师因举先广德和尚。并实道者。各有王子话。僧请师下语。问王子未登朝时如何。师云。六宫歌雪韵。八国听萧韶。正登朝时如何。师云。玉玺不彰文。万邦皆稽首。登朝后如何。师云。素服问田翁。遍界无相识。颂曰。三朝王子贵兼尊。今古相传孰可分。八国六宫朝化美。汾阳印的莫纭纭</p>
<p>　　上堂僧问。从上一人行棒。一人行喝。未审成得个什么边事。师云。总不曾用。堪嗟楚下钟离末。师云。庶子当机失战场。僧喝。师云。作家。僧礼拜。师云。却不作家以拄杖点一喝。问大悲千手眼。如何是正眼。师云瞎。恁么则一条。拄杖两人舁。师云。三家村里唱巴歌。恁么则和尚同在里头。师云。谢汝殷勤。问文殊与维摩赞善。此意如何。师云。错下名言。恁么则此语甚当也。师云。又遭剥脱。问杀父杀母。佛前忏悔。杀佛杀祖。向什么处忏悔。师云。灯连挑夜月。度尽几多人。恁么则水精宫里观明月。师云。映眸明宝烛。分照烁精幢。问如何是转轮王身。师云。七宝镇相随。千子常围绕。恁么则好事不如无。师以拂子擗口打。问大作业底人来。师还相为也无。师云。朝打三千暮。打八百。恁么则眉分八字。眼似金刚。师云。泥人退步。问皓月虽明。不藏灯影时如何。师云。白雪深三尺。红轮烁半天。多应不见旧时人也。师云。山高隔不得。云散自东西。问不避危亡。请师一接。师云。南有雪峰。北有赵州。恁么则聒烦和尚也。师云。天台石桥窄。清凉座具宽。新罗事又作么生。师便打。问离四句绝百非。请师别道。师云。六六三十六。恁么则风声浩浩也。师云。九九八十一。僧礼拜。师有颂。风声浩浩语喧喧。借问诸贤何物宣。一句了然超百亿。谁人更问个中玄</p>
<p>　　师因观洞山价和尚五位语。乃述序并颂。言之玄也。言不可及。旨之妙也。旨不可归。即代不乏贤。时不掩德。不乏贤而贤高。不掩德而德盛。先贤盛德。□即洞上价师。曹溪之后。名高振也。权开五位。善接<a>三根</a>。大阐一音。广弘万品。横抽宝剑。剪诸见之稠林。妙侠弘通。截异端之穿凿。豁空门之关键。挑闇室之玄灯。恢廓含容。卷舒自在。实人天之龟鉴。为出要之津梁。若非金色之机。焉能入室。希夷垂露。全明格外之谈。请益投针。回互物中之妙。击风雷海上。巨浪湛然。耀杲日天中。妖魔绝迹。或藏衣宝。或示髻珠。且非名利于人间。贵显幽宗于物外。远来请问。宁以谦辞。遂述古基。以示今学。虽应言而质朴。且玄理以无亏。五位备标。三玄直指。括河沙之法界。通会觉源。该无量之微尘。尽归真际。然则良哲易明。昏徒难晓者耳。五位参寻切要知。纤毫才动已相违。金刚透匣。谁能用。唯有那吒第一机。举目便令三界静。振铃还使九天归。正中妙侠通回互。拟拟锋铓失却威</p>
<p>　　僧问。如何是正中来。师云。旱地莲华朵朵开。开后如何。师云。金蕊银丝承玉露。高僧不坐凤凰台。如何是正中偏。师云。玉兔既明初夜后。金鸡须报五更前。如何是偏中正。师云。毫末成大树。滴水作江河。如何是兼中至。师云。意气不从天地得。英雄岂藉四时推。如何是兼中到。师云。王女抛梭机轧轧。石人打鼓响冬冬。五位颂</p>
<p>　　正中来金刚宝剑。拂天开一片神光。横世界晶辉。朗耀绝尘埃</p>
<p>　　正中偏霹雳锋机。着眼看石火电光。犹是钝思量。拟拟隔千山</p>
<p>　　偏中正看取轮王。行正令七金千子。总随身途中。犹自觅金镜</p>
<p>　　兼中至三岁金毛。牙爪备千邪百怪。出头来哮吼。一声皆伏地</p>
<p>　　兼中到大显无功。休作造木牛步步。火里行真个。法王妙中妙</p>
<p>　　上堂僧问。如何是汾阳境。师云。子夏峰高登者少。西河水满问津多。如何是境中人。师云。坐久看风信。烧香烛圣灯。问如何是和尚家风。师云。三玄开正道。一句破邪宗。如何是和尚活计。师云。寻常不掌握。供养五湖僧。未审吃个什么。师云。天酥陀饭非珍馔。一味良羹饱即休。问如何是和尚曲。师云。六律不俱人美听。百牙虚为子期弹。还有人和得也无。师云。有口不须论世事。无心只为慕知音。恁么则和尚和得也。师云。尔试和看。僧无语。师云。天上忽雷惊宇宙。井底虾蟆不举头。问如何是汾阳箭。师云。羿始调弓。九乌失色。须知好手。师云。石虎既遭伤。金[鎞-囟+(奐-大)]须没羽。如何是和尚吹毛剑。师云。不假干将铸。出匣透神光。用者如何。师云。有怪除妖蘖。无生不用磨。还许别人传也无。师云。长安大道无关镇。车马同流总不妨</p>
<p>　　师云。诸上座若教无德称扬正法。问答施为。大海有竭。此道无穷。从古及今。未曾间断。只恐诸人。久立心疲。不以为记。一言半句。不易得闻。多是背觉合尘。妄生穿凿。各争事相。不究根源。流浪生死。虚延岁月。古人云。多言复多语。犹来返相误。明明向尔诸人。道也是久日桦来唇。珍重</p>
<p>　　襄州受请。经过华县。上堂云。才升此座。已报佛恩。更若忉忉。有何所益。虽然如此。官不容针。私通车马。有僧礼拜。师云。住住未焚香。在拈起香云。这一瓣香。从古及今。未曾间断。金色曾焚。我今亲爇。还有人委得落处。么遂烧香。复云。祖师心印。绝有言诠。唱导之机。岂无谈说。雷音震吼。谁敢当机。师子嚬呻。千狐并迹。僧再出来礼拜。师云。这个阇黎好与三十棒。念伊殷勤。且放一顿。问三峰的句即不问。二人心旨事如何。师云。记得么。恁么则汝水真风宝峰重起。师云。且莫妄生节目。从上诸圣请师提携。师云。百杂碎。恁么则谢师提携。师云。苏噜苏噜。问无为<a>法相</a>人难见。请师方便示众看。师云。不得错举。恁么则普得闻也。师云。错了也道者打一拂</p>
<p>　　师云。某比欲林泉树下依众过时。幸蒙汾阳远邀。经过贵县。又感堂头和尚与诸院和尚。降尊就卑。光扬佛日。坚请举唱。实惭无德。岂效先贤。主事大众。同成佛事说什么即得。宝华座上。独有慈尊。金刚道场。别无异党。狐非师子数。灯非日月明。雷门之下。布鼓难施。而今还有击鼓者。有即出来。僧问。净名杜口。犹涉繁词。列众升堂。拟谈何事。师云。吃棒得也未。净名杜口又如何。师云败将不斩</p>
<p>　　师云。尔问我答有甚了期。大众淹延恐无利益。久滞诸贤。将何报答。古人道。粉骨碎身未足酬。一句了然超百亿。还当得么。久立珍重</p>
<p>　　晚参僧问。离四句绝百非。请师剖拆。师云。摩诃衍法。皆从此出。打禅床一下。恁么则普皆得闻。师云。不用忉忉。问德云不下妙峰顶。善才何处得参寻。师云。今日重闻。觉城东际今日亲闻也。师云。雪山南畔更三千。问大用现前不存轨则。如何是大用现前。师云。落在什么处。僧无语。师便喝云。拂子柄短</p>
<p>　　某早来已。承堂头和尚及大众延请。一无举唱。今者又升此座。难以酬恩。问答已来。实惭荒拙。虽是一心拈提有异。今古共同。随机利现。冥应诸缘。运通一切。乾坤大地。各不相依。人人英俊。学不从师。还识师么。莫交错认定盘星。久立珍重</p>
<p>　　经过坦县。众请上堂。师至法座前。指云。庵园会上。<a>舍利弗</a>才见此座。便云。此座高广。吾不能升。被净名一指。当礼须弥灯王如来。方升此座。山僧今日。不礼须弥灯王如来。便登此座。且道得什么神力。会么三十年后。不得错举便升座。师座定拈拄杖。打绳床一下云。会么打草要蛇惊。良久复云。祖意难穷。得之者可越阶梯。教乘易晓。失之者永隔毫[氂-未+牙]。是以禅律同途圣凡不异。迷情不了。背觉合尘。如识衣珠。不从别得。故我大觉世尊。于多子塔前分半座。告摩诃迦叶云。吾有清净法眼。涅槃妙心。实相无相。微妙正法。将付嘱汝。汝当流布。勿令断绝。如是展转。西天二十八祖。唐来六祖。诸方老和尚。各展锋机。以为内护。及付嘱国王大臣。有力檀信。以为外护。正是今日。都监司徒。知县官员。远近檀信。当院院主。东京大师。及堂内众僧。同心坚请。令山僧敷扬正法。报佛慈恩。虽然如是。还记得灵山会上。付嘱底事么。记得者出来。对众商量。要知端的。有大师问。出群之歌。曲格调似谁家。师云。紫衣天子赐。飞白自家书。不从人得底事又如何。师云。却请大师对众道看。对众道不得又作么生。师云。清霄无障翳。刚有不明人。讲百法座主问。和尚契禅床。禅床契和尚师云。虚空还有筋骨么。主良久。师云会么。主无语。师云。听取一颂。座主与禅和。二义不相过。如斯更不会。静处萨婆诃</p>
<p>　　问<a>芭蕉</a>无心闻雷发。象牙生花事若何。师云。碧落无遮障。通身不味机。恁么则涅槃真性因师击。万丈龙门不假功。师云。烧尾事作么生。大众证明。师云。雷声甚大。雨点金无。问释迦降世。七步莲开。师今出世。未审花开几叶。师云。云布长天上。雨洒凤楼前。恁么则群生有润。师云。拂子且将挥世界。拄杖权为答话人。问祖意教意是同是别。师云。赤脚人趁兔。着靴人吃肉。乞师指示。师云。着靴人饱赤脚人饥</p>
<p>　　师云。有问底么。有即快问。道场难遇。虽然无一法与人。有疑者须决择。山僧幸因行化。辄到郡城。既宣扬于正法。又须普给于人天。直截根源。对面分付。还有收得么。收得即。随机利物。古人云。多言复多语。由来返相误。久立珍重</p>
<p>　　上堂云。一阳生后日长一线尔道佛法长多少</p>
<p>　　上堂云。天已明。僧已到。性惺惺断烦恼。尔道。断烦恼即是。不断即是</p>
<p>　　上堂云。不怕寒不怕热为参请。且道参阿谁</p>
<p>　　上堂云。雷惊蛰户。万物发萠。杲日当轩。人心不昧。为什么。无眼人不照。且道过在什么处</p>
<p>　　上堂云。雪消云散尽。雾卷日当天。吃茶去</p>
<p>　　上堂云。一轮才出海。万类尽沾光。吃茶去</p>
<p>　　上堂云。朝参暮请尽寻常。不落言诠。作么生道</p>
<p>　　上堂云。闻声见色。触目舒光。山高海阔。地久天长。作么生辨得主中主</p>
<p>　　师或小参上堂语句。平铺更不繁载。聊录问答于后。问不云之雨已澍汾川。燋谷生芽。什么时成实。师云。子夏山高峻。孤峰插半天。如何趣向。师云。白云岩少客。红相足金莲。甚人境界。师云。清虚无遮障。内外一轮圆。恁么则千圣共传无间隔。万户千门总太平。师云。万里星河共一天。问百川竞注同归海。万仞峰头事如何。师云。平田不用生荆棘。曲涧无劳水直流。问解脱打文殊。意旨如何。师云又。僧无语。师嘘一声便打。问有问有答。盖是寻常。不问不答又如何。师云。莫颠倒。莫便是么。师云莫颠倒。问钟鼓才动。大众云臻请师的举。师击绳床一下。的举且止请师全举。师又击绳床。的举全举。大众普闻。请师向上举。师云。虽然打尔不着。速礼三拜。学人吁。师云。困即歇。问燕归东海。雁入南天。佛法归甚处。师云。用处无不遍。四海尽天涯。恁么则遍唱无生曲。高歌一概平。师云。春来百草秀。秋去叶凋残。恁么则谢师指示。师云。分明记取。问真友不待请。如母赴婴孩时如何。师云。天滋雨露地长灵苗。恁么则一点贯于大千也。师云。四海常盈五湖岂阙。问得人身者。如指爪上土。失人身者。如大地土。意旨如何。师云真实不虚。此意如何。师云。水精宫里观明月。大岳峰头见瑞云。问今日先师六处斋。未审先师赴那处。师云。赴供不曾离本位。舒光何处不沾恩。恁么则啐啄同时也。师云。应供在如今。问投针相见时如何。师云。深浅何疑。恁么则目击道存也。师云。龙猛摇金锡。提婆打大钟。问学人久依法会。为什么佛法不现前。师云。庆汝平生。恁么则全因今日也。师云。不见纤毫。岂同生灭。问大悟底人。以何为证。师云。山高水阔人皆信。地久天长自不知。知后教甚人委。师云。南岳石头亲有句。北州道者不能宣。恁么则唯佛与佛。乃能知之师云。莫带累老僧。问牛头未见四祖。为甚百鸟衔花献师云。新神更着师婆赛。见后为甚不衔花献师云。古庙又遭措大题。问如何是祖师西来意。师云。灵龟未兆知凶吉。莫待腾蛇动始惊。问如何是古佛家风。师云。一棒一条痕。毕竟如何。师云劈裂千万片</p>
<p>　　师参首山问。百丈卷[簟-日+田]意旨如何。山云。龙袖拂开全体现。师云。未审师意如何。山云。象王行处绝狐踪。师</p>
<p>　　<strong>汾阳无德禅师语录</strong> 卷中</p>
<p>　　门人住石霜山慈明大师楚圆集</p>
<p>　　二祖问达磨。请师安心。磨云。将心来与汝安。祖云。觅心了不可得。磨云。与汝安心竟。九年面壁待当机。立雪齐腰未展眉。恭敬愿安心地法。觅心无得始无疑</p>
<p>　　六祖问让和尚。甚么处来嵩山安和尚处来。祖云。甚么物恁么来说似一物即不堪。祖云。还假修证也无。修证即不无。污染即不得。祖云。只此不污染。是诸佛之护念。汝善护持。因师顾问自何来。报道嵩山意不回。修证即无不污染。拨云见日便心开</p>
<p>　　马祖住庵时常坐禅。让和尚将甎于庵前磨。祖云。磨甎作什么。让云作镜。祖云。磨甎岂得成镜。让云。磨甎既不成镜。坐禅岂得成佛。云如何即是。让云。譬如驾车。牛若不行。打车即是。打牛即是。磨甎作镜慕同音。来问分明示本心。才唤耕人回面指。犁牛触破古皇金</p>
<p>　　百丈再参马祖。祖以手指绳床角拂子。丈云。即此用离此用。祖云。尔他后开两片皮。将何为人。丈取拂子竖起。祖云。即此用离此用。丈挂拂子于旧处。祖便喝。丈因此大悟。直得三日耳聋。每因无事侍师前。师指绳床角上悬。举放却归本位立。分明一喝至今传</p>
<p>　　长庆问灵云。如何是佛法大意。云云。驴使未去。马使到来。灵云因问出家才。驴使前行马使来。长庆不明真实地。句中认影影难开。余今报尔诸禅侣。九衢杲日照香街</p>
<p>　　僧问云门。如何是透法身句。门云。北斗里藏身。藏身北斗最分明。只为人多见不精。巧妙妄陈心意解。却如平地作深坑。昏灯日昼何曾易。青竹黄花满地生</p>
<p>　　沩山示众云。老僧迁化后。去山下檀越家。作一头水牯牛。于左胁上。书一行字云。沩山僧某甲。若唤作沩山僧。又是水牯牛。若唤作水牯牛。又是沩山僧。当恁么时。唤作什么。古德垂慈力未酬。才闻异相便争牛。声前句后明玄旨。失却沩山见不周。且与同袍通一线。芦花雪覆菊当秋</p>
<p>　　麻谷持锡到章敬。绕禅床三匝。振锡而立。敬云是是。又到南泉亦如是。泉云。不是不是。章敬道是。和尚为什么道不是。泉云。章敬即是是。汝不是此是。风力所转终成败坏</p>
<p>　　章敬南泉路似殊。明明道理话亲疎。多人不用磨金镜。汉自汉兮胡自胡。指月迷津迷自指。示君持锡却如无</p>
<p>　　马祖上堂众方集。百丈出卷簟。祖便下座。百丈当初侍马师。对师卷簟更无私。人天不测为奇特。恰是攒鵶捉凤儿。上士瞥然全体现。太阳出照岳峰低</p>
<p>　　无著吃茶。文殊托起玻璃盏。问无著。南方还有这个么。着云无。殊云将什么吃茶。着无语。文殊大士托玻璃。遂问南方有个奇。无著忽言无这个。误他多少老阇黎。至今犹未知端的。擡手拈茶不用疑</p>
<p>　　秘魔严和尚。凡见僧来。提起杈云。什么魔魅教尔出家。什么魔魅教尔行脚。道得也杈下死。道不得也杈下死。速道速道。秘魔岩下坐擎杈来者教伊识本家。苦切为君俱不荐。失却真杈捉妄杈</p>
<p>　　僧问大随。劫火洞然。大千俱坏。未审这个坏不坏。随云坏。云恁么则随他去也。随云随他去。懒安的子大随师。人问随他师亦随。返顾不能休驻意。更生异见却狐疑。汾阳与汝开天路。万别千差一道归</p>
<p>　　石巩常张弓架箭。凡见僧来云看箭。三平才见便擘开胸。巩云。三十年一张弓两只箭。只射得半个<a>圣人</a>。便拗折。张弓架箭唤君回。不省宗师特意来。个个尽随迷醉走。句中认影影难开。三平犹未全提得。霹雳雷声遍九垓</p>
<p>　　无业禅师。凡有请问。皆云莫妄想。汾州老作坐安眠。问者千般及万般。一正百邪皆罔措。报伊莫妄直归源。三乘五性空华梦。一王临诏恰如闲</p>
<p>　　僧问木平。如何是祖师西来意。平云。石羊头子向东看。木平高道最难过。人问西来意若何。石羊头子向东望。月明才上遍山坡。直言不用多疑虑。海澄浪息现森罗</p>
<p>　　玄沙示众云。亡僧面前。正是触目菩提。就中至直是玄沙。触目全真语不赊。亡者面前亲正验。更无遍党绝周遮。丛林浩浩争唇吻。恰似虚空捉幻花</p>
<p>　　鲁祖凡见僧来便面壁。人来面壁坐颙颙。不话多般说异同。亲切不教心外觅。免将明暗諕盲聋。秋霜博地生寒暑。鲁祖垂慈不用功僧问云居。截水停轮时如何。居云。磨不转。云居有语机关绝。不转令君返照看。截[金*戠]<a>闭关</a>停妄解。百花俱发一花园。开花结果从何有。因地抽条长碧天</p>
<p>　　药山手中书佛字。问道吾。是什么字。吾云佛字。山云。这多口阿师。道吾忽尔见先师。问字开拳显妙机。对佛是真真是佛。药山为破句中疑。狂风才起香林动。正是波中拾砾时</p>
<p>　　钦山问德山。天皇也恁么道。龙潭也恁么道。未审德山作么生道。山云。汝试举天皇龙潭底看。钦山拟议。德山便打。老倒忘机大作家。古今皆赏绝纤瑕。天皇一脉龙潭现。涌出灵源万路差。切嘱钦山犹定动。得无言说至今夸</p>
<p>　　赵州见僧到便问。曾到此间么。云不曾到。州云。吃茶去。或云曾到。州亦云。吃茶去。院主问。不曾到吃茶去。到来为甚也吃茶去。州召院主。主应诺。州云。吃茶去。赵州有语吃茶去。天下胡僧总到来。不是石桥元底滑。唤他多少衲僧回</p>
<p>　　僧问宝应念和尚。如何是祖师西来意。念云。风吹日炙。日炙风吹不计年。行人尘路辨应难。拟心已早深三尺。更教谁问个中玄</p>
<p>　　灵云见<a>桃花</a>悟道。有颂。三十年来寻剑客。几回叶落又抽枝。自从一见桃花后。直至如今更不疑。举似玄沙。沙云。谛当甚谛当。敢保老兄未彻在。昔日灵云自有知。桃花已落布华夷。寰中拔剑当锋者。未彻横身斩万机</p>
<p>　　俱胝和尚。凡有请问只竖一指。天龙一指悟俱胝。当下无私物匪齐。万互千差宁别说。直教今古勿针锥</p>
<p>　　沩山令僧。驰书并镜。至仰山。山接得提起云。若道是沩山镜。又在仰山手里。若道仰山镜。又是沩山寄来。还有人定当得么。众无语遂扑破却。向僧使云到和尚处。但恁么举似。仰山接得沩山镜。告众拈来行正令。懵懂禅流眼不开。仰山直下蓦头钉</p>
<p>　　龙潭在俗时。常供饼十枚上天皇。皇食已每留一饼。与之曰。惠汝以荫子孙。师忽讶之问曰。饼是某甲将来。何以返云惠汝。皇曰。是汝持来复汝何咎。师因悟遂投出家。将去将来事不差。龙潭故问勿交加。后徒多少争唇吻。春鸟喃喃骂落花</p>
<p>　　马祖与百丈行。次见野鸭飞过。祖曰。是什么。丈云。野鸭子。祖曰。甚么处去。丈曰。飞过去也。祖遂扭百丈鼻头。丈作忍痛声。祖曰。何曾飞去。野鸭飞空却问僧。要传祖印付心灯。应机虽对无移动。才扭纲宗道可增</p>
<p>　　裴相国托一尊佛。向黄檗前[跍*月]跪云。请师安名。檗召裴休。休应喏。檗云。与汝安名竟。裴遂礼拜。师前跪托请安名。蓦地当锋唤一声。不是裴公谁敢应。直教聋瞽也闻听</p>
<p>　　大禅佛。一夜于僧堂内叫云。我悟也我悟也。僧问。尔悟个什么。大禅云。师姑元来是女人作。悟来不在苦多端。了解都由瞥尔间。定道师姑女人作。痴人积雪作银山</p>
<p>　　普化吃<a>生菜</a>。临际云。普化大似一头驴。化便拓地作驴鸣。济云。直岁与他。细抹草料。着化云少室人不识金陵又再来。临际一只眼。到处为人开</p>
<p>　　老倒分明两路差。箭锋相柱勿喎斜。龙蛇混杂人难辨。白日长空下雪花</p>
<p>　　保寿开堂三圣推出一僧。寿便打。圣云。尔恁么为人。瞎却镇州一城人眼去在。寿掷下拄杖归方丈。三圣担他保寿枪。推僧出众拟商量。塞外将军行正令。直得盲人满大唐</p>
<p>　　普化见马步使喝街声。化当街举手云。滕<a>行者</a>相扑一交来。官人吽云。侮弄人。遂唤当直檐上打五棒。化云。这田舍儿。似即似。是即不是。官人云。说甚是不是。打得尔便休。混俗和光用最难。相逢正是两风颠。虽然大化无方所。俗官且不是僧官</p>
<p>　　僧问法眼。慧超咨和尚。如何是佛。眼云。汝是慧超。问答从头理不亏。莫同巧妙骋锋机。真金若不炉中锻。争不将金唤作泥</p>
<p>　　香严初开堂。沩山令僧送书并拄杖。严接得便哭。僧问。和尚哭什么。严云。不是哭只为春行秋令。拄杖将来便彻心。泪流不觉思沉吟。春行秋令人惊怪。绝后光前越古今</p>
<p>　　僧问永兴安和尚。如何是祖师西来意。师云。壁上画枯松。蜂来竞采蕊。发志忘疲效上机。便伸请益欲除疑。宗师正示空花树。免教土上更加泥</p>
<p>　　韩愈侍郎问大颠。和尚春秋多少。颠提起数珠云。会么。侍云不会。颠云。昼夜一百八。明日复来。门首见首座遂问。和尚道。昼夜一百八。意旨如何。首座叩齿三下。侍郎至方丈复问。昼夜一百八意。旨如何。大颠叩齿三下。侍云。元来佛法不别。颠云。侍郎见何道理。侍云。适来问首座。亦恁么只对。颠请首座问。适来恁么祗对侍郎是否。座云是。颠乃打趁出院。解展机锋是大颠。明知不为小因缘。一般叩齿丛林异。出院韩公始得闲</p>
<p>　　文殊问无著。南方如何住持。着云。末法比丘。少奉戒律。云多少众。着云。或三百或五百。无著却问。此间如何住持。殊云。凡圣同居。龙蛇混杂。云多少众。殊云。前三三后三三。至晚求宿。殊云。大德有执心在。某甲无执心。云还曾<a>受戒</a>否。云受戒久矣。云既无执心。何用受戒。着无语。童子送出。至门遂问。适来大圣道。前三三后三三。是多少。童子召大德。着回首。童子云。是多少。又问。此是什么寺额。童子指金刚背后。无著回首。化寺乃隐。顾问南方住若何。对云三五众非多。吉祥自述龙蛇混。三三之说告和和。无著未明重话会。均提谓指不仙陀。金刚背后看名字。满目荒山不奈何</p>
<p>　　女人哭入法堂。百丈问作什么。云父母俱丧。请师拣日。丈云。明日一时埋却。百丈山头坐不遥。女人山下哭嘷啕。一时埋向清凉地。至孝方能今古超</p>
<p>　　西国有声明<a>三藏</a>。至闽王请玄沙。验看玄沙背处。以铜筋敲铁火炉。问是什么声。藏云。铜铁声。师云。大王莫受外国人谩。师问同人声色心。报言铜铁响高音。世间学博虽明了。争奈将金不识金</p>
<p>　　闽王封柑橘各一颗。令使送上雪峰。问云。既是一般。颜色为甚。名字不同。雪峰遂封。回复驰问玄沙。沙将一张纸盖却。柑橘闽王亲手封。将来直问击胡风。长人入水分明在。更问玄沙又不通。汾阳为汝开天路。宝方金界碧霄空</p>
<p>　　僧问地藏。以字不成。八字不是。未审是什么字。藏云。看取下头注脚。以八不成只目前。经中未识注中看。垂慈不为多知解。切要参玄达本源</p>
<p>　　僧问德山。如何是露地白牛。云叱叱。云饮啖何物。山云吃吃。白牛露地勿遮栏。在处横眠在处闲。水草恣情甘美足。醍醐纯出润良田</p>
<p>　　耽源辞忠国师问。某甲到南方。人问极则事。向他道什么。国师云。幸自可怜生刚。要个护身符子作么。护身符子最通灵。国师起坐总将行。耽源得用南方去。为说令人睡眼惺</p>
<p>　　僧问镜清。祖歌如何唱。清云。抛送醉人酒。云恁么则辜负和尚。清云。猛虎不吃伏肉。对众横身问祖歌。师云抛送醉和和。犹言未肯刚瞠眼。伏肉<a>无缘</a>更吃多</p>
<p>　　南泉两堂争猫儿。泉见遂提起云。道得即不斩。众无对。泉便斩却后。举问赵州。州脱草鞋。于头上戴出。泉云。子若在却救得猫儿。两堂上座未开盲。猫儿各有我须争。一刀两段南泉手。草鞋留着后人行</p>
<p>　　台山路上有一婆子。凡有僧问。台山路向什么处去。婆云。蓦直去。僧才行。婆云。好个阿师。又恁么去也。赵州闻云。我与尔勘破这婆子。遂往问婆亦如是。州回举似大众云。勘破婆子了也。台山路上老婆禅。南北东西万万千。赵州勘破人难会。南北草鞋彻底穿</p>
<p>　　洞山勘泰上座云。有一物黑。洞洞上拄天下拄地。常在动用中。动用中收不得。过在什么处。泰云。过在动用中。山便喝出。同人直示问同袍。举过分明验的毛。说理妄陈狂浪动。幻花糊眼不能苏</p>
<p>　　三圣问雪峰。透网金麟。以何为食。峰云。待汝出网来。即向汝道。圣云。一千五百人。善知识话头。也不识。峰云。老僧住持事繁。透网之鱼不识钩。贪游浪水认浮头。高滩坐钓垂慈者。回棹收纶却上舟</p>
<p>　　僧问岩头。古帆不挂时如何。岩云。小鱼吞大鱼。古帆不挂更何疑。学问依前又是迷。大小二鱼俱一海。争奈钩头饵不齐</p>
<p>　　修山主悟空法眼。行脚到地藏。向火举话。次地藏入来乃问。山河大地。与上座自己。是同是别。修云不别。藏竖起两指出去(云云)。入院高茅总不疑。都缘未达祖师机。妄空学问争长短。虚记闲词一肚皮。大地山河君可别。报云不别恰如痴。当人被息狂迷者。见成举指不杨岐</p>
<p>　　僧问思和尚。如何是佛法大意。思云。庐陵米作么价。出家学道未心开。请问宗乘大意来。却问庐陵米几价。当时心境一齐灰</p>
<p>　　僧问赵州。承闻和尚。亲见南泉是否。州云。镇州出大<a>萝卜</a>头。因问当初得法缘。不言东土及西天。镇州有菜名萝卜。济却饥疮几万千。僧问赵州。如何是祖师西来意。州云。庭前柏树子。云和尚莫将境示人。云我不将境示汝。云如何是祖师西来意。云庭前柏树子。庭前柏树地中生。不假犁牛岭上耕。正示西来千种路。郁密稠林是眼睛</p>
<p>　　僧问洞山。如何是祖师西来意。山云。待洞水逆流。即向汝道。龙牙未息狂心地。遍问诸师不肯休。先达愍他亲志切。直言洞水逆须流</p>
<p>　　临济两堂首座相见。齐下喝。僧问临济。还有宾主也无。济云。宾主历然。两堂上座总作家。其中道理有分拏。宾主历然明似镜。宗师为点眼中花</p>
<p>　　闽王令使。送交床与雪峰。僧问和尚。受大王如此供养。将何答报。峰以两手托地云。轻打我轻打我。因问如何报主恩。举毕全收坐要津。船头若有风浪动。满目流沙不见人</p>
<p>　　打地和尚。凡见僧来。打地一下。紫府山前真正士。主丈常擎在手中。南北问津无限众。唯将打地报盲聋</p>
<p>　　甘贽行者。往南泉设粥云。请和尚念诵。泉自打槌云。请大众为猩奴白牯。念摩诃般若波罗蜜。贽礼拜便出去。泉后问典座。行者在么。云去也。泉遂打破粥锅。一般设粥古今稀。十利功圆果不低。锅镬尽穿无煮粒。丛林远近总应知</p>
<p>　　中邑才见僧。拍手鼓唇云。呜[口*耶]呜[口*耶]仰山到。从东过西立。邑云。子甚处得此三昧。云某甲从曹溪脱印学得来。邑云。如是山却问和尚。甚处得此三昧。邑云。我从章敬处得来。鼓唇拍手口呜[口*耶]。直引人来辨正邪。千万往回都不荐。仰山才见便同家</p>
<p>　　鸟窠和尚。侍者辞去问。什么处去者。云诸方<a>学佛</a>法去。窠云。若是佛法。我者里也。有些子云。如何是和尚佛法。窠拈布毛一吹。侍者悟去。侍者初心慕圣缘。辞师欲去学参禅。鸟窠知是根机熟。吹毛当下得心安</p>
<p>　　崔禅上堂云。出来打出来打。僧出云崔禅聻。师掷下主丈。便归方丈。大展家风示众人。垂钩入海钓金鳞。游鱼弄水腾波浪。船棹俱抛出大津</p>
<p>　　长庆保福游山。次福云。秖这里便是妙峰顶也无。庆云。是即是可惜许。因上高岩到顶头。僧人致问已圆周。是即便是可惜许。只恐同音别处游</p>
<p>　　僧问长沙。本来人还成佛否。沙云。大唐天子。不可割茅刈草去也。岑公出袖播鸿机。问佛人多作佛稀。王主割茅亲下手。不能土上更加泥</p>
<p>　　曹山闻钟云。阿邪阿邪。僧云。和尚作什么。山云。打着吾心。闻钟便道打余心。语浅分明理事深。楞严会上圆通者。正法明王观世音</p>
<p>　　睦州唤僧。大德僧回首。州云。担板汉。垂慈只要总通灵。不是宗师妄自生。担板直教须放下。免伊虚度百千生</p>
<p>　　西禅到保寿云。甚处来。云西山来。寿云。还见胡孙么。云见。寿云。作得个甚伎俩。云见。某甲一个。伎俩也做不得。寿便打。旧人相见话中心。诘问西山路浅深。对众直言呈伎俩。洪炉锻炼要真金</p>
<p>　　报恩令侍者取西桥水。灌东面莲盆。侍者灌了。恩云。灌何处者。云东面莲盆。恩却问傍僧。是真实是虚妄。西边取水灌东边。侍者亲行往又还。汲使更无心外法。却问傍僧恐不圆</p>
<p>　　僧问岩头。尘中如何辨主。嵓云。铜砂罗里满盛油。尘中辨主最难明。千万人中少一惺。铜砂罗油今古净。与君拔却眼中钉</p>
<p>　　僧问石头。如何是解脱。师云。谁缚汝。云无人缚。师云。无人缚汝。即是解脱。何用更求解脱。未息狐疑问上流。如何解脱得心休。承君解缚从谁起。直说无生是石头</p>
<p>　　僧问赵州。牛头未见四祖时如何。州云。饱柴饱水。云见后如何。云饱柴饱水。古人抱志坐牛头。信师示话示无休。饱柴饱水心安静。真正无私是赵州</p>
<p>　　曹山问僧。甚处来。云扫地来。云佛前扫佛后扫。云前后一时扫。山云。与老僧过<a>袈裟</a>来。量器方圆识得伊。问君扫地示慈悲。前后一时俱扫却。也是拈他第二机</p>
<p>　　鼓山问僧。如何是不跨石门句。僧无语。不跨石门入理深。学人不用更沉吟。晏公正坐鼓山上。大海无波浪不侵</p>
<p>　　玄沙示众云。诸方老宿尽道。接物利生。忽遇三种病人来。作么生接。患盲者拈槌竖拂。他又不见。患聋者语言三昧。他又不闻。患痖者教伊说。又说不得。且作么生接。若接不得。佛法无灵验。权生聋瞽痖[病-丙+(君/巾)]麻。要显吾宗验作家。金刚截铁如泥碎。透金才动失玄沙</p>
<p>　　廓侍者问德山。从上诸圣向甚处去。山云。作么作么。廓云。官家敕点飞龙马。跛鳖出头来作么。山休去。明日浴。次山将木杓。打廓一下云。昨日公案作么生。廓云。这老汉今日方始瞥地。跛鳖飞龙骑。形殊理不殊。欲明二大士。棒下识真珠</p>
<p>　　药山看经。次僧问。和尚寻常。不许人看经。为什么却自看。山云。我只要遮眼。云某甲学和尚得么。山云。汝若看牛皮也须穿。彻底更何疑。[覤-儿+豆]穿会者稀。叮咛犹付嘱。句句是玄机</p>
<p>　　外道问佛。不问有言。不问无言。世尊良久。外道赞叹云。世尊大慈大悲。开我迷云。令我得入。外道去。阿难问佛。外道有何所证。赞叹而去。世尊云。如世良马见鞭影而行。鞭影分明指似君。多闻瞥地爽精神。汾阳报汝诸禅侣。信手拈来莫厌尘</p>
<p>　　药山谓云岩云。与我唤<a>沙弥</a>来。岩曰。唤他作什么。云我有个折脚铛子。要伊提上提下。云恁么则共和尚。出一只手。道人相见唤沙弥。来往须勤勿得迟。折脚铛子常拈掇。各携一耳臂交加</p>
<p>　　药山示众云。智不到处切忌道着道着即头角生道吾便出去。云岩问药山。智师兄为什么。不秖对和尚。山曰。却是智头陀会尔去。问取他却来。问智师兄。适来为什么。不只对和尚。云我今日头痛。尔去。问取和尚。岩迁化后。吾云。云岩不知有悔。不当时向伊道。虽然如是。要且不违药山之子。言诠不到是同袍。拂袖归坐众手掏。砂砾真金元底别。不须疑虑更忉忉</p>
<p>　　归宗锄草。见一条蛇便斩却。僧问。久向归宗到来。只是个粗行沙门。宗云。是尔粗我粗。后雪峰问德山。古人斩蛇意旨如何。山便打。峰便走。山召云。布纳布纳。峰回首。山云。他后悟去。方知老汉彻底老婆心。庐岳宗师接上机。斩蛇特地施慈悲。高茅座主惊忙怕。却道粗心错是非</p>
<p>　　药山问僧。年多少。云七十二。云是年七十二么。僧云是。山便打。有僧驰此语。问曹山。此意如何。曹山云。前箭犹是可。后箭射人深。僧云。如何免棒。曹山云。王敕既行。诸侯避道。垂慈接引问年多。应答随时未许他。再审始明端的处。令行霹雳不仙陀</p>
<p>　　僧辞赵州问。甚么处去。僧云。闽中去。州云。彼中军马隘闹。直须回避。僧云。向什么处。回避始得。州云。恰好。僧去闽中路不遥。报言军马王嘈嘈。问师回避居何处。恰好安眠日正高</p>
<p>　　雪峰负一束藤。路逢一僧。便抛下。僧拟取。峰便蹈倒归。举似长生。乃云。我今日蹈者僧甚快。生云。和尚替这僧。入涅槃堂始得。峰休去。雪峰抛束示傍僧。僧取遭师脚一登。懵懂不灵知恰好。长生却解揥笼灯</p>
<p>　　三圣令秀上座问长沙。南泉迁化。向什么处去。沙云。石头作沙弥时。参见六祖。秀云。不问石头参见六祖。南泉迁化。向什么处去。沙云。教伊寻思去。秀云。和尚虽有千尺寒松。且无抽条石笋。沙不对。秀云。谢师答话。沙亦不对。秀举似三圣。圣云。若实恁么。犹胜临济七步。虽然如此。待我更验看。至明日。三圣问。承闻和尚昨日。答南泉迁化话。可谓光前绝后。今古罕闻。长沙亦不对。圣云。从来疑着这汉。三圣令僧问同人。长沙轻轻为指陈。多少毳流言下觅。从来疑着走如尘</p>
<p>　　药山打鼓。高沙弥捧钵。作舞入堂。山便抛下鼓槌云。是第几和。沙弥云。第二和。作么生是第一和。沙弥就桶内。盛一杓饭便去。一般打鼓并作舞。与尔诸家事不同。历历正声霄汉外。且非数目落寰中</p>
<p>　　僧问石霜。咫尺之间为什么。不睹师颜。霜云。我道遍界不曾藏。僧复问雪峰。遍界不曾藏。意旨如何。峰云。什么处不是石霜。后玄沙云。雪峰老子。蹉过石霜。千疑万虑扣禅关。遍界非藏岂小言。象骨玄沙犹定动。误他游子失归源。高贤不用随声色。地久天长目对门</p>
<p>　　法眼问修山主。毫厘有差。天地悬隔。兄作么生会。修云。毫厘有差。天地悬隔。眼云。恁么会又争得。修云。和尚意作么生。眼云。毫厘有差。天地悬隔。修便礼拜宗师故故问同人。一击毫厘两路分。再审便能明的旨。自然青白不从闻</p>
<p>　　白兆举紫胡有犬。上取人头。中取人心。下取人腰。僧问如何是白兆犬。师云。不作声。僧便喝。师便打云。向道不作声。白兆有犬不作声。学人一喝众皆惊。宗师纵夺能舒展。直教睡眼一齐明</p>
<p>　　僧问南泉。和尚百年后。向什么处去。泉云。向山下檀越家。作一头水牯牛去。云某甲随和尚去得也无。泉云。尔若来。衔取一枝草来。类中难辨要分明。戴角披毛卒未惺。衔取草来方定动。头头物物现真灵</p>
<p>　　永嘉到六祖。绕绳床振锡而立。祖云。夫沙门。具三千威仪八万细行。大德从何方而来。生大我慢。师云。生死事大。无常迅速。祖云。何不体取无生。了取无速。师云。体即无生。达本无速。祖云。汝甚得无生意耶。师云。无生岂有意。祖云。既无意谁为分别。师云。分别亦非意。祖云。如是如是。圆悟真心作本心。无人证据思沉吟。崛多击发缘当熟。一见能师便得金</p>
<p>　　南泉问僧。甚处来。云神山打罗来。泉云。手打脚打。僧无语。泉云。尔问我与尔道。僧云。手打脚打。泉云。向后遇明眼人。举似后法眼问僧。神山打罗话。尔作么生会。僧便拜。眼云。我擗脊棒。尔作么生。僧云。若不打何处讨崇寿。眼云。别处即得这里不得。法眼当初似一明。打罗道理甚叮咛。恰如饥国逢王饍。未食疑心却欲争</p>
<p>　　良遂座主。初参麻谷。谷见来便去锄草。良遂到谷都不顾。便归方丈。闭却门。良遂三日后去。参才扣门。谷云阿谁。云和尚莫谩良遂。若不来礼拜和尚。泪被经论赚过一生。谷乃开门相见。迸顺之机不易当。大根良遂解思量。若非久积同风事。争肯回头信法王</p>
<p>　　雪峰示众云。望州亭与尔相见了也。乌石岭与尔相见了也。僧堂前与尔相见了也。保福问鹅湖。僧堂前且置。望州亭乌石岭甚么处相见。鹅湖[跳-兆+聚]步归方丈。保福便入僧堂。望州乌石与堂前。相见相知几万千。唯有鹅湖并保福。此时相见解推迁</p>
<p>　　雪峰到浦泉辞去。入簥里坐。泉云。这个四人舁。那个几人舁。峰从簥内涌起身云。道什么。泉再问。峰云。行行是伊不识。涌泉故故问舁僧。四一分明说似君。再问早踰千万里。行行要得识慈身</p>
<p>　　沩山与仰山行。次鵶衘一红柿落。仰山捧上沩山。沩云。甚处得来。仰云。是和尚<a>道德</a>所感。沩云子也不得空。然遂分一半。鵶衘<a>柿子</a>落师前。献问何来事皎然。各分一半甜似蜜。如今不会更何年</p>
<p>　　沩山与仰山摘茶。次沩云。终日只闻子声。不见子形。仰山撼茶树。沩云。子只得其用。不得其体。云某甲只恁么和尚作么生。源山良久。仰云。和尚只得其体。不得其用。沩云。放子三十棒。摘茶更莫别思量。处处分明是道场。体用共推真应物。禅流顿觉雨前香</p>
<p>　　南泉麻谷归宗同去。礼拜忠国师。泉于地上。画一圆相。云道得即去。归宗于圆相中坐。麻谷便作女人拜。泉云。恁么则不去也。宗云。是什么心行。国师欲见义多般。圆相端居拜请看。不</p>
		</div>
		
		
		</div></div><hr><script charset='utf-8' src='../../js/footer.js'></script></body></html>