<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，净土疑辨' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>净土疑辨</center></div><div class='fo'><center>经文出处:来自无量光明网</center><br/><br>
			<p>　　<strong><a>净土</a>疑辨</strong> 序</p>
<p>　　豫章微休<a>居士</a>陈所蕴撰</p>
<p>　　莲池禅师作净土疑辨。摧慢幢破痴网如闇得灯。如贫得宝。真渡<a>苦海</a>之慈航哉。即<a>天台</a>永明之论未有苦此之精切而着明者也。修净土者最宜服膺。或疑。未后戒彼恣意妄谈。贻苦报于无尽。其言得无已甚乎。余曰。非已甚也。尝考唐房翥暴卒至冥间见王。王曰。据案簿。君曾劝一老人<a>念佛</a>已生净土。君承此福亦合生净土。遂放还吕。师说云。阐提之辈不信有西方。不能自修。又障他人修。入<a>地狱</a>如箭射。夫一口业也。劝人念佛亦令生净土。障人念佛入地狱如箭射。恣口业者其真可惧也哉。故曰莲池禅师之言非已甚也</p>
<p>　　序毕</p>
<p>　　净土疑辩</p>
<p>　　或问。净土之说盖表法耳。智人宜直悟<a>禅宗</a>。而今只管赞说净土。将无执着事相不明理性。答归元性无二。方便有多门。晓得此意。禅宗净土殊途同归。子之所疑常下冰释。昔人于此递互阐扬。不一而足。如中峰大师道。禅者净土之禅。净土者禅之净土。而修之者必贵一门深入。此数语尤万世不易之定论也。故<a>大势至菩萨</a>得念佛三昧而曰。以念佛心入无生忍。<a>普贤菩萨</a>入华严不思议<a>解脱</a>而曰。愿命终时生安乐刹。是二大士。一侍娑婆教主。一侍安养导师。宜应各立门户。而乃和会<a>圆融</a>。两不相碍。此皆人所常闻习知。那得尚执偏见。且尔云净土表法者。岂不以净心即是净土。岂复更有七宝世界。则亦将谓善心即是天堂。岂复更有夜摩忉利。恶心即是地狱。岂复更有刀剑镬汤。愚痴心即是畜生。岂复更有披毛带角等耶。又尔喜谈理性厌说事相。都缘要显我是高流。怕人说我不通理性。噫若真是理性洞明。便知事外无理相外无性。本自交彻。何须定要舍事求理离相觅性。况土分四种。汝谓只有寂光土更无实报庄严等土乎哉。若一味说无相话以为高。则资性稍利者。看得两本经论。记得几则公案。即便能之。何足为难。且汝既了彻自心随处净土。吾试问汝。还肯即厕溷中。作住止否。还肯就犬豕马牛。同槽而饮啖否。还肯入丘冢。与臭腐尸骸同睡眠否。还肯洗摩饲哺伽摩罗疾脓血屎尿诸恶疾人。积月累年否。于斯数者。<a>欢喜</a>安隐。略不介意。许汝说高山平地总西方。其或外为忍勉。内起疑嫌。则是净秽之境未空。憎爱之情尚在。而乃开口高谈大<a>圣人</a>过量境界。拨无佛国。蔑视往生。可谓欺天诳人。甘心自昧。苦哉苦哉。又汝若有大力量。有大誓愿。愿于<a>生死</a>海中头出头没。行<a>菩萨</a>行。更<a>无畏</a>怯。则净土之生。吾不汝强。汝或虑此土境风浩大作主不得。虑诸佛出世难值修学无繇。虑忍力未固不能于<a>三界</a>险处度脱众生。虑尽此报身未能永断生死不受后有。虑后有既在舍身受身前路茫茫未知攸往。则弃净土而不生。其失非细。此<a>净土法门</a>似浅而深。似近而远。似难而易。似易而难。他日汝当自知。汝今参禅念佛。不妨随便一门深入。但忌认鍮作金得少为足。便似管窥小解。恣意妄谈。非诋净土。喻如痴狂之子骂斥父母。父母慈怜虽不加责。其如天理之不容王法之必戮何。彼妄谈者报亦如是。可惧也夫。可悲也夫净土疑辨后跋</p>
<p>　　微休居士鸣道学于靖江。有武城弦歌之风。既致政励精华严。镂梵本为方册。以便读学。而复弘赞净土。刻予所著疑辨。广为<a>流通</a>。夫尚志十玄之门。捿神九莲之域。可谓深契普贤愿王。妙入毗卢性海者矣。惜早逝不令曹鲁川见之</p>
		</div>
		
		
		</div></div><hr><script charset='utf-8' src='../../js/footer.js'></script></body></html>