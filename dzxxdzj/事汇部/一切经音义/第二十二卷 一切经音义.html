<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十二卷 一切经音义' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十二卷 一切经音义</center></div><div class='fo'><center>经文出处:来自无量光明网</center><br/><br>
			<p>
	　　<strong>第二十二卷 一切经音义 </strong></p>
<p>
	　　新译大方广佛花严经音义卷中</p>
<p>
	　　大唐<a>沙门</a>慧苑撰</p>
<p>
	　　经从第十七尽第五十</p>
<p>
	　　逮于无上(逮唐爱反迩雅曰逮与也与即古之预字今经意谓得预无上菩提果也)</p>
<p>
	　　喉吻(吻无粉反苍颉篇吻谓唇两头边也)</p>
<p>
	　　预流(珠丛曰凡事相及为预也此中谓于见道第十六心得果舍向及圣众行流故曰预流也)</p>
<p>
	　　阿<a>罗汉</a>(案梵语中此名含摄多义依大婆沙论第九十四中四义释一者应供二者煞贼三者不生四者远恶依唯识论三义以释一己永害烦恼贼故二应受<a>世间</a>妙供养故三永不复受分段生故依成实论中一释谓断惑尽故名阿罗汉旧翻之为无生者谓<a>三界</a>惑尽更无三界生故)</p>
<p>
	　　羯磨(此云办事谓诸<a>法事</a>由兹成办)</p>
<p>
	　　和上(案五天雅言和上谓之坞波地耶然其彼土流俗谓和上殟社于阗[跳-兆+(梳-木)]勒乃云鹘社今此方讹音谓之和上虽诸方舛异今依正释言坞波者此云近也地耶者读也言此尊师为<a>弟子</a>亲近习读之者旧云亲教是也)</p>
<p>
	　　阿阇梨(此云轨范范即是师义谓与弟子为法则也)</p>
<p>
	　　初发心功德品</p>
<p>
	　　宁为多不(宁乃亭反玉篇曰宁案也<a>汉书</a>集注曰案焉也安焉之言皆是微责之词耳焉音于言反也)</p>
<p>
	　　哥罗分(正云迦罗此云竖析人身上一毛为百分中之一分也或曰十六分中之一分或议译为校量分迦音畺佉反)</p>
<p>
	　　优波尼沙陀分(正云坞波尼煞昙言坞波者近也尼煞昙者少也谓少许相近比类之分也或曰优波此云近也尼沙陀随也谓相近比对分也或云极也谓数中之极此中经意无限善根多少俱无比对设少许亦无限极也)</p>
<p>
	　　且置(广雅曰置舍也)</p>
<p>
	　　须陀洹(正云窣路陀阿钵囊言窣路陀者此云入也阿钵囊者此云流也谓遍断见惑舍异生性初获圣性入圣行流故名入流也旧安洹字莫知其所以也)</p>
<p>
	　　斯陀含(此云一来谓此圣者虽断欲界修惑六品然为有余三品未断令圣者一度来生欲界故名一来也)</p>
<p>
	　　阿那含(此云不还断欲修九品惑尽从此上生<a>色界</a>更不还来受生欲界故名不还也)</p>
<p>
	　　伞(乘亶反)</p>
<p>
	　　才(昨来反广雅曰才暂也)</p>
<p>
	　　难制沮(沮才与反李琦注汉书制断也禁也毛诗传曰沮止也)</p>
<p>
	　　不告劳(孟康注韩诗曰古名吏休假曰告也又案告谓告诉即[(受-又+ㄆ)*辛]惮之言故诗曰王事鞅掌不敢告劳是也)</p>
<p>
	　　觐谒(觐渠恡反谒于歇反珠丛曰觐谓就见尊老也杜注左传曰谒白也谓启白温清起居之事也)</p>
<p>
	　　钻仰(钻则官反<a>论语</a>曰子见齐缞者冕衣裳者与瞽者见之虽少必作过之必趋颜渊喟然叹曰仰之弥高钻之弥坚何晏注云言其不可穷尽也谓道高且坚都无际限再仰益高再钻益坚也)</p>
<p>
	　　耽味(耽都含反案玉篇字林等嗜色为媅嗜酒为耽耳垂为耽声类媅字作妉今经本作耽字时俗共行未详所出也)</p>
<p>
	　　珍座(贾注国语曰珍宝也)</p>
<p>
	　　乍可量(广雅暂也)</p>
<p>
	　　经卷第十八明法品</p>
<p>
	　　超诸等列(韵圃称等齐也杜注左传曰列位也郑注<a>礼记</a>曰列等比也张湛注<a>列子</a>曰禽兽之智有与人同居而有群行则有列列言位也)</p>
<p>
	　　文相连属(成文相连对文相属)</p>
<p>
	　　舛谬(舛昌耎反珠丛曰舛相违背也郑注礼记曰谬者误也)</p>
<p>
	　　三摩钵底(此云等至谓由加行伏沉掉力至其定位身心安和也)</p>
<p>
	　　皆无瑕玷(瑕行加反玷丁念反广雅曰瑕裂也毛诗传曰玷缺也凡物之有过者皆犹玉之瑕玷古来以为通语)</p>
<p>
	　　植(承力反苍颉篇曰植种也经本有作殖字者非也此不用也)</p>
<p>
	　　经卷第十九佛升夜摩天宫品</p>
<p>
	　　莫不自谓(珠丛曰莫无也玉篇曰谓犹言也道也)</p>
<p>
	　　夜摩宫中偈赞品</p>
<p>
	　　靡不充(珠丛曰靡无也小雅曰充备也)</p>
<p>
	　　斯尚然(尔雅曰斯此也)</p>
<p>
	　　十行品</p>
<p>
	　　无屈挠行(挠女教及如绍二反杜注左传曰挠曲也汉书集注曰挠弱也此中文意明精进波罗蜜勇捍策勤无退屈无怯弱也挠字正应从木经本有从扌者音呼高反挠扰之字非此所用也)</p>
<p>
	　　靡所资赡(考工记曰资取也小雅曰赡足也言触事乏少无取足处也又郭象注<a>庄子</a>曰资给济也声类曰赡助也言孤茕无人济助也)</p>
<p>
	　　补伽罗(正云补特伽罗此曰数取趣谓造集不息数数取苦果也)</p>
<p>
	　　摩纳婆(或云摩那婆此曰年少者或谓儒童也)</p>
<p>
	　　姝丽(姝昌逾反说文曰姝色美也小雅曰丽着也谓颜色鲜着)</p>
<p>
	　　珍玩(玩五段反广雅曰珍重也贾注国语珍美也书曰玩人丧德玩物丧志孔安注曰以人为戏弄则丧德玩物则丧志也今此谓所爱重戏弄之具也字又作玩妧两体或戏弄人为妧狎习为玩贪爱为玩)</p>
<p>
	　　若或从事(尔雅曰或有也河上公注老子曰从为也)</p>
<p>
	　　颇能(颇普我普俄二反广雅曰颇少也)</p>
<p>
	　　阿鼻<a>地狱</a>(阿鼻此云无间也)</p>
<p>
	　　庆幸(何耿反刘兆注公羊传曰幸遇也韵圃称幸赖也)</p>
<p>
	　　经卷第二十十行品之二</p>
<p>
	　　无所顾恋(广雅曰顾眷也)</p>
<p>
	　　毗尼(正云毗奈耶此曰调伏谓调身语七种非故或调三业令不造恶也)</p>
<p>
	　　无聪敏([聰-囪+(句-口+夕)]犹忩速谓见记览疾也杜注左传曰敏达也)</p>
<p>
	　　顽嚚(顽五鳏反嚚鱼巾反广雅曰顽钝也苍颉篇曰嚚恶也一)</p>
<p>
	　　匪懈(匪方尾反<a>孝经</a>曰夙夜匪懈以事一人郑注云匪非也懈堕也案非犹不也无也)</p>
<p>
	　　至法渊底(渊乌玄反毛诗传曰渊深也)</p>
<p>
	　　无所适莫(适丁历反蜀志诸葛亮曰事以覆疏易夺为益无莫为平人情苦亲亲而疏疏故适莫之道废人皆乐人从已不乐已从人故易夺之义废也论语云子曰君子之于天下无适无莫也汉书集注曰适主也尔雅曰莫定也谓普于一切无偏主亲无偏定疏)</p>
<p>
	　　冀望(珠丛曰冀谓心有希求)</p>
<p>
	　　缕(力主反)</p>
<p>
	　　不迁身(迁七延反郑玄注礼记曰迁变改)</p>
<p>
	　　暨于法界(暨渠器反珠丛曰暨及也预也)</p>
<p>
	　　该(广雅曰该包也)</p>
<p>
	　　未尝(玉篇曰尝谓昔为之也今此云未尝者即未暂为之)</p>
<p>
	　　聪哲(书曰知人则哲尔雅曰哲智也)</p>
<p>
	　　靡所俦(俦直由反玉篇曰俦类也)</p>
<p>
	　　经卷第二十一十无尽藏品</p>
<p>
	　　分减施(分方云反减间斩反)</p>
<p>
	　　不非先制(说文曰非违也)</p>
<p>
	　　贡高(广雅曰贡上也谓受贡上之国自恃尊高则轻易附庸之国今有自高陵物欲人宾伏者则亦谓之贡高)</p>
<p>
	　　陵夺(苍颉篇曰侵也夺字有作此[大/集]者俗也)</p>
<p>
	　　启导(说文曰启开也教也导引也)</p>
<p>
	　　辍已(已居里反珠丛曰辍止也谓止却自用回与人也)</p>
<p>
	　　夭命(夭于矫反孔安注书云少[〦/(口*口)/(┌/┌/一)]曰夭也字有作叐者不是字)</p>
<p>
	　　身婴重疾(婴于盈反汉书集注曰婴绕也谓带疹疾犹物之缠绕人也)</p>
<p>
	　　年方(玉篇曰方始也)</p>
<p>
	　　茕独羸顿(茕渠营反孔安注书曰茕单也玉篇云无兄弟曰茕无子曰独文字集略曰顿损也焭字又作茕嬛[女*(旬/子)]三体)</p>
<p>
	　　宜时疾舍(时速也此盖蒲坂方俗之言也)</p>
<p>
	　　王四天下(王于诳反韩康注易曰王盛也盛德之至故曰王天下也)</p>
<p>
	　　我今贫窭(窭其矩反苍颉篇云无财曰贫无财[佫-口+用]礼谓之窭也)</p>
<p>
	　　特垂矜念(汉书集注曰特独也毛诗传曰矝怜也谓偏忧怜也)</p>
<p>
	　　以赡于我(赡时焰反小雅曰赡足也声类曰赡助也)</p>
<p>
	　　我等钦风(孔安国注书曰钦敬也风教也郑玄注周礼曰风者圣贤治道之遗化也今谓敬用其教令也)</p>
<p>
	　　都不可得(汉书拾遗曰都[撼-咸+(句-口+夕)]也)</p>
<p>
	　　我身薄祜(祜胡古反郑笺诗曰祜福也字宜从示边作古经本有示边作右者音尤救反<a>孔子</a>述易曰祐者助也案经本意明不具足身由薄福所致非关见在人天不助故不从右也)</p>
<p>
	　　诸根残缺(缺倾雪反苍颉篇曰残伤也)</p>
<p>
	　　不净微形(毛诗传曰微疡也疡音移益反郭注迩雅曰疡疮也言身之不净如疮也又王注书曰微贱也言此不净之身非可贵重也疡微从彳贱微也)</p>
<p>
	　　胞叚(段徒玩反胞胎分段故云胞段也)</p>
<p>
	　　祇夜(此云应颂也)</p>
<p>
	　　伽陀(此云讽诵)</p>
<p>
	　　尼陀那(此云因缘然有三类一因请而说二因犯制戒三因事<a>说法</a>)</p>
<p>
	　　优陀那(此云无问自说)</p>
<p>
	　　娆乱(娆乃鸟反三苍曰娆扰也孔安注书曰扰烦也)</p>
<p>
	　　过咎(咎渠久反玉篇曰咎罪也孔安注书曰咎恶也)</p>
<p>
	　　经卷第二十二升兜率天宫品</p>
<p>
	　　绮焕(焕呼换反张载注灵光殿赋云绮文也何晏注论语曰焕明也言其文彩分明也)</p>
<p>
	　　频婆帐(频婆此云身影质谓此帐上庄严具中能现一切外质之影也或曰频婆鲜赤菓名此帐似之故以名也)</p>
<p>
	　　彰施(孔安注书曰彰明也施犹发也言以妙宝发明于妙色也)</p>
<p>
	　　频婆罗香(或色鳞赤或能现影准前帐释)</p>
<p>
	　　香气发越(汉书集注曰发越谓香气射散也言香气才发四散着人如箭射速中也)</p>
<p>
	　　阿楼那香(红赤色香其色一如日欲出前之红赤相即梵语中呼彼赤相为阿楼那也)</p>
<p>
	　　拘苏摩花(此之一名有通有别谓但草木诸花遍名拘苏又有一花独名拘苏其花大小如钱色甚鲜白众多细叶圆集共成乍如此方白菊花也)</p>
<p>
	　　楼阁延袤(袤莫构反尔雅曰延长也切韵称袤广也<a>史记</a>曰蒙恬筑长城延袤万余里是也)</p>
<p>
	　　鲜白衣(鲜斯延反玉篇曰鲜好也明也)</p>
<p>
	　　天牟陀罗(牟陀罗者三面鼓也)</p>
<p>
	　　因于抚击(抚孚武反字正宜作拊广雅曰相也释名曰拊敷也敷以手指之指搏也经本作抚字者此乃抚育安抚之字者也)</p>
<p>
	　　克谐众乐(尔雅曰克能也孔安注书曰谐和也言能以众多音乐和合成诸歌曲也)</p>
<p>
	　　稽首作礼(周礼太祝辨九拜之仪一曰稽首再拜头至地也二曰顿首再拜头叩地也三曰空首再拜头至手也四曰振首战动拜也五曰吉祥拜[齋-小+衣]缞不拜以下拜也六曰凶拜稽颡而后拜谓三年服者七曰奇拜谓一拜八曰褒拜谓报拜也九曰肃拜谓但俯而下手也)</p>
<p>
	　　不瞬(瞬舒闰反说文曰瞬谓目开闭数摇也字正体作瞚今并随俗作瞬也)</p>
<p>
	　　阿迦尼吒天(具云阿迦尼瑟吒言阿迦者色也尼瑟吒究竟也言其色界十八天中此最终极也又云阿无也迦尼瑟吒小也谓色界十八天中最下一天唯小无大余十六天上下互望亦大亦小此之一天唯大无小故以名也)</p>
<p>
	　　如是仪则(尔雅曰仪法也)</p>
<p>
	　　悦豫(豫余据反珠丛曰心安和悦谓之豫也)</p>
<p>
	　　经卷第二十三兜率天宫偈赞品</p>
<p>
	　　良沃田(沃乌鹄反汉书集注曰沃溉灌也言其土地有溉灌之利也今谓溉灌之田复加肥善故曰良沃田)</p>
<p>
	　　十回向品</p>
<p>
	　　嗔佷(佷何恳反杜注左传曰佷戾也说文曰佷不听从也案玉篇佷字在彳部今多从立人盖是时俗共行之)</p>
<p>
	　　崇岩邃谷([遽-虍+穴]辛醉反郑注考工记曰崇高也说文曰[遽-虍+穴]深也[遽-虍+穴]字从穴遂声也)</p>
<p>
	　　入苦笼槛(槛胡黤反笼字正宜作栊三苍曰栊所以宬禽兽阑槛也说文曰栊牢也郭璞注山海经曰槛阑也谓穿地为坑上安棂子以闭禽兽也今经意谓三界苦如彼栊槛囚系众生或谓三途剧苦名苦栊槛也)</p>
<p>
	　　众苦大壑(壑诃各反兼名苑曰东海有大燋石一名沃燋方圆三万里水沃之则消尽过此有大壑一名尾闾深莫测其涯海水常澍不知其所之也今经意谓<a>生死</a>海中三苦八苦无有涯底如彼大壑故借喻言耳也)</p>
<p>
	　　五欲所致(颜注汉书曰致谓引而至之也)</p>
<p>
	　　志独无侣(郑注礼记曰志意也侣伴也谓广心独济不待伴也)</p>
<p>
	　　顾复一切众生(复扶福反诗云父兮生我母兮掬我拊我畜我长我育我顾我复我出入腹我郑玄笺曰顾视也复反也言去子虽近犹步步反视也又笺诗云是顾是复者顾念而重复之也今经意<a>菩萨</a>于众中亦然矣)</p>
<p>
	　　经卷第二十四回向品之二</p>
<p>
	　　供养瞻待(毛诗传曰瞻视也郑注周礼曰待给也谓看视供给之也)</p>
<p>
	　　宝珰树(珰得即反释名曰穿耳施珠曰珰案其一珰乃用数种珠贯穿重悬之)</p>
<p>
	　　萨婆若(具云萨婆若囊萨婆此云一切也若囊智也)</p>
<p>
	　　轩槛(轩许言反槛胡黤反汉书音义曰轩谓槛正板也珠丛曰槛谓殿之阑也汉书集注曰槛谓轩前阑板也)</p>
<p>
	　　澡漱(澡子老反下史救反苍颉篇曰澡盥也盥音古满反珠丛曰盥洗手也说文曰漱荡口也)</p>
<p>
	　　群萌(萌莫耕反汉书集注曰萌谓草木初生也毛诗传曰群众也言童蒙凡夫犹彼众小草也又或字宜作氓毛诗传曰氓民也氓与萌同也)</p>
<p>
	　　无躁竟心(躁则到反贾逵注国语曰躁扰也郑注论语曰躁谓不安静也有见为二二则为竞则是动不安静也)</p>
<p>
	　　经卷第二十五回向品之三</p>
<p>
	　　忏除(忏<a>梵音</a>也具言忏摩此云请忍谓请贤圣或清净僧忍受悔过也)</p>
<p>
	　　恬然宴寂(恬田盐反宴于见反方言曰恬然静也汉书音义曰宴居也寂无声也)</p>
<p>
	　　超然出现(郑注书曰超出前也方言曰超远也谓独出高远也)</p>
<p>
	　　其心弥广(郭注尔雅曰弥极意也言心极广大耳也)</p>
<p>
	　　临御大国(贾注国语曰临治也郑注礼记曰御主也谓主领而治理之也)</p>
<p>
	　　名振天下(据之忍反说文曰振举也杜注左传曰振发也嘉名远发起也)</p>
<p>
	　　发号施令(广雅曰号告也施设也令教也谓发言告示设教使行之)</p>
<p>
	　　溥荫万方(溥潘补反珠丛曰溥遍也今作普字也)</p>
<p>
	　　感德从化(尔雅曰感动也毛诗传曰从随也说文曰依教行曰化也言德能动之随教令也)</p>
<p>
	　　一切周给(谓周匝供给故云周给也)</p>
<p>
	　　被戮(隆育反贾逵注国语曰戮杀)</p>
<p>
	　　僧坊(坊甫亡反韵林曰坊区也谓区院也)</p>
<p>
	　　揣食(揣食字正宜作搏音徒鸾反字从专声非从甫韵流俗不能别兹两形遂谬用揣字音初委反此乃揣量之字也)</p>
<p>
	　　咽咀(咽于见反咀才与反广雅曰咀嚼也)</p>
<p>
	　　不欬(欬克代反玉篇曰欬上欶也欶音苏豆反)</p>
<p>
	　　芬馥(馥扶服反郑注迩雅曰芬香气调也字林曰馥香气盛也)</p>
<p>
	　　覆育(贾注国语曰育生也言如天覆如地生也)</p>
<p>
	　　砗[(王*巨)/木](梵音正云牟婆罗揭婆言牟婆罗者此云胜也揭婆藏也旧名为砗[(王*巨)/木]者所未详也)</p>
<p>
	　　珊瑚(梵本正云钵攞娑褐罗谓宝树之名其树身干枝条叶皆红赤色又案说文云珊瑚色赤生之于海或出山中也)</p>
<p>
	　　经卷第二十六回向品之四</p>
<p>
	　　贫穷孤露(孤焭裸露故云孤露)</p>
<p>
	　　驾以骏马(骏将闰反加骏也说文曰骏谓马之良才也又音私闰反毛诗传曰骏俊也两义俱通)</p>
<p>
	　　牵御(御鱼据反广雅御侍也进也)</p>
<p>
	　　驾驭(驭鱼据反玉篇曰驭即古之御字也今案诸书装鞁为驾牵控为驭也)</p>
<p>
	　　庄严巨丽(巨字古作岠珠丛曰岠至也王逸注楚辞曰丽美好也谓至极美好)</p>
<p>
	　　翼从(孔注<a>尚书</a>翼辅也毛诗云翼敬也)</p>
<p>
	　　疲顿(文字集略曰顿损也谓劳倦者必损力也)</p>
<p>
	　　柔明(孔安注书曰柔谓和柔也言其行调柔识明利也)</p>
<p>
	　　袨服庄严(袨胡练反切韵称好衣曰袨服[虔-文+ㄆ]注汉书曰袨谓大盛玄黄之服)</p>
<p>
	　　年齿(杜注左传曰齿列也谓与已同行列也司马彪注庄子曰齿数也谓年寿之数也)</p>
<p>
	　　奉养(养余亮反说文曰奉承也谓承事供养)</p>
<p>
	　　其心旷然(旷苦谤反何上公注老子经曰旷广大也说文曰旷明也)</p>
<p>
	　　珍奇万计(说文曰计算也谓算计有万故曰万计也)</p>
<p>
	　　周匝填饰(填唐贤反贾注国语曰填加也言加之以饰又字或宜作钿音与填同文字集略云钿谓金花也)</p>
<p>
	　　万邦遵奉(郑玄注周礼曰大曰邦小曰国邦之所居亦曰国也三苍曰遵习也尔雅曰遵从也说文曰奉承也言并从命承禀也)</p>
<p>
	　　享灌顶泣(享虚两反玉篇享当也杜注左传曰享受也)</p>
<p>
	　　庇荫(庇必至反郑注礼记曰庇覆也)</p>
<p>
	　　光踰曒日(曒经了反埤苍曰曒明也声类作晈)</p>
<p>
	　　首冠十力庄严之冠(上冠字音古乱反郑注礼记曰着冠为冠也下冠字音古鸾反也)</p>
<p>
	　　捡系其身(汉书音义曰捡系局也谓系缚局录也)</p>
<p>
	　　裸(胡瓦反又音卢果二反字又作倮裸也)</p>
<p>
	　　将之死地(毛诗传曰之至也迩雅曰之往也)</p>
<p>
	　　永诀(诀古穴反切韵称诀别也)</p>
<p>
	　　砧(陟林反斫剉之机也字又作砧也)</p>
<p>
	　　屠割(玉篇曰屠谓分割枉害也)</p>
<p>
	　　木枪(枪七羊反苍颉篇曰枪谓木两头锐者也又音楚庾反非此所用也经本有作锵者此乃铿锵之字深为差谬失经意)</p>
<p>
	　　贯(古鸾反)</p>
<p>
	　　阿逸多(正云阿逸多此曰无能胜也)</p>
<p>
	　　语主者言(广雅曰主字也谓字当者)</p>
<p>
	　　记[竺-二+別]([竺-二+別]彼列反本作别字者误也)</p>
<p>
	　　经卷第二十七回向品之五</p>
<p>
	　　密致(直利反经本有作稚字者此乃幼稚之字深为谬矣也)</p>
<p>
	　　光明鉴彻(鉴古忏反广雅曰鉴照也)</p>
<p>
	　　聋聩(聩五怪反韦昭注国语曰耳不别五音之和谓之聋从生即聋谓之瞆字又作[蔽/耳][豸*貴]二形也)</p>
<p>
	　　蒙昧(郑玄注周礼曰蒙冒也苍颉篇曰昧冥也言昏冒闇冥也)</p>
<p>
	　　辍身要用(珠丛曰辍止也谓止绝已之要用也)</p>
<p>
	　　铦白牙齿(铦斯盐反汉书音义曰铦利也字从金舌声也)</p>
<p>
	　　迦尸国(迦尸者西域竹名也其竹堪为箭笴然以其国多出此竹故立斯名其国即在中<a>天竺</a>境憍萨罗国之北邻乃是十六大国之一数也)</p>
<p>
	　　寻即败坏(杜注左传寻续也言才成已续即坏也)</p>
<p>
	　　逢迎引纳(方言曰逢谓逆迎也纳入也谓逆首迎之引入住处也)</p>
<p>
	　　不尚(杜注左传曰尚上也谓不以之为上也)</p>
<p>
	　　佣(丑恭反又音与恭反非此所用字又作[月*庸])</p>
<p>
	　　七仞(仞如胤反何承纂要云七尺曰仞小雅曰四尺曰仞)</p>
<p>
	　　慈仁莅物(莅力至反毛诗传曰莅临也)</p>
<p>
	　　心怀残忍(汉书集注曰残谓多所杀戮也今谓忍于杀戮故云残忍也)</p>
<p>
	　　众罪由生(尔雅曰由从也)</p>
<p>
	　　一切宗信(白虎通曰宗尊也言尊重信受也)</p>
<p>
	　　经卷第二十八回向品之六</p>
<p>
	　　造立精舍(艺文类聚云精舍者非以舍之精妙名为精舍由有精练<a>行者</a>之所居故谓之精舍也)</p>
<p>
	　　资生什物(汉书集注曰什物者为生之具也三苍曰什聚也杂也吴楚之间谓资生杂具为什物)</p>
<p>
	　　恭恪(恪康鹤反孔安注书曰恪敬也字古作[客/心])</p>
<p>
	　　不匮(匮其位反汉书音义曰匮空也广雅曰匮乏也)</p>
<p>
	　　王京都(公羊传曰京师者何天子之居也京者大也师者众也天子之居以众大之辞言之也左氏传曰邑者有宗[厂@苗]先君之主曰都无者曰邑广雅曰都国也风俗通曰天子治居之城曰都旧都曰邑也)</p>
<p>
	　　关防(防浮亡反)</p>
<p>
	　　妓侍众女(妓奇绮反埤苍曰妓美女也以美女为侍谓之妓侍也或曰妓女乐也美女为乐亦云妓乐字或有作伎者音攴义反伤害也非此所用也)</p>
<p>
	　　罄舍所珍(毛诗传曰罄尽也杜注左传曰珍贵也)</p>
<p>
	　　中悔(中陟仲反)</p>
<p>
	　　弥宣<a>正法</a>(刘献注易曰弥广也郭璞注迩雅曰弥极意也尔雅曰宣明也)</p>
<p>
	　　无毒虐(孔安注书曰虐暴也言无毒恶猝暴之性也)</p>
<p>
	　　率土(玉篇曰率遵也用也谓遵用教命之处也)</p>
<p>
	　　床褥(褥如欲反声类日蓐荐也郭璞注尔雅曰蓐席也案古者荐席通称谓之蓐也然今别有厚毡衣以表以里亦谓之褥其字正宜从衣边作辱也)</p>
<p>
	　　经卷第二十九回向品之七</p>
<p>
	　　已头充满(已基理反)</p>
<p>
	　　僮仆作使(作则各反使所吏反案玉篇古之用字幼童为僮僮仆为童与今一倍别也郑注礼记曰仆为贱役之人也)</p>
<p>
	　　发言诚谛(何上公注老子曰诚实也方言曰谛审也谓所出言教真实审之也)</p>
<p>
	　　庶品(庶众也品类也众多流类谓之众类)</p>
<p>
	　　经卷第三十回向品之八</p>
<p>
	　　若专励(励力制反杜注左传曰励劝也玉篇曰励勉也谓自强策勤也)</p>
<p>
	　　若起行(行遐孟反)</p>
<p>
	　　经卷第三十一回向品之九</p>
<p>
	　　周闻(闻无运反)</p>
<p>
	　　一毛端量处(量力仗反端头也量分齐也)</p>
<p>
	　　诞生(诞唐亶反珠丛曰诞育也贾注国语曰育生也)</p>
<p>
	　　无遐迩(尔雅曰遐远也孔安国注书曰迩近也)</p>
<p>
	　　经卷第三十二回向品之十</p>
<p>
	　　离垢缯(缯疾陵反说文曰缯谓帛之总名凡彩帛皆是也)</p>
<p>
	　　经卷第三十三回向品之十一</p>
<p>
	　　宝多罗形(多罗者西域树名也其形似棕榈树也体坚如铁叶长稠密纵多时大雨其叶荫处干若屋下今此以宝而成故日宝多罗也又或翻为高竦树也)</p>
<p>
	　　延袤(袤莫报反义已见上)</p>
<p>
	　　回然高出(迥胡顷反尔雅曰迥远也言独出高远也)</p>
<p>
	　　缭以宝绳(缭零鸟反说文曰缭缠也)</p>
<p>
	　　耸擢(上息勇反义已见上)</p>
<p>
	　　稠密(稠直由反)</p>
<p>
	　　宝跋陀树(跋陀具云跋陀罗此曰贤)</p>
<p>
	　　宝吹(吹昌伪反)</p>
<p>
	　　其音清亮(亮力仗反广雅曰亮朗也)</p>
<p>
	　　齅(许救反俗作嗅)</p>
<p>
	　　经卷第三十四十地品之一</p>
<p>
	　　苏利耶藏菩萨(苏利耶者此云日也)</p>
<p>
	　　俱苏摩德藏菩萨(俱苏摩者花名也具云俱苏摩那俱苏此云悦也摩那意也其花色美气香形状端<a>正见</a>闻之者无不悦意今此菩萨取之为名)</p>
<p>
	　　举要言之(汉书集注曰举总也广雅云要约也)</p>
<p>
	　　珂贝璧玉(珂恪河反玉篇曰珂螺属也所出于海其白若雪所以婴马膺者也说文曰贝谓海介虫也璧瑞玉也案尔雅云玉肉倍好谓之璧璧形圆而有孔王者祭天神以用之矣)</p>
<p>
	　　练金(练字玉篇作炼字书作炼今经本作拣练字也)</p>
<p>
	　　为将为师(将资亮反师所律反)</p>
<p>
	　　瑕玷(玷丁念反玷字有本作点者谬也瑕玷之义并已见上)</p>
<p>
	　　道险易(易以豉反郭注迩雅曰易平也)</p>
<p>
	　　经卷第三十五十地品之二</p>
<p>
	　　仁恕(恕伤预反释名曰仁忍也谓好生恶杀<a>善恶</a>含忍声类曰仁心爱物曰恕也)</p>
<p>
	　　何况从事(河上公注老子曰从为也)</p>
<p>
	　　风雅典则语(毛诗序曰风以动之教以化之雅正也汉书注曰雅闲丽也尔雅曰典经也毛诗传曰则法也依经化诱之言谓之风典语美妙方法之说谓之雅则语也)</p>
<p>
	　　湍驰奔激(湍吐官反激经历反说文曰湍疾濑也浅水流沙上曰湍也驰急走也水文凝斜疾急曰激也)</p>
<p>
	　　我慢原阜(阜扶九反尔雅曰高厚广平曰陆大陆曰阜案陆即原也)</p>
<p>
	　　重械(重直陇反械侯界反)</p>
<p>
	　　三界焚如苦无量(<a>周易</a>卦九四注云其炎始盛故曰焚如今此言三界诸惑如火炽盛能招感多苦果故也)</p>
<p>
	　　生难遭想(韩诗外传遭遇也)</p>
<p>
	　　扪摸(扪莫痕反摸谋各反毛诗传曰扪持也方言曰摸抚也郭璞注曰谓指摸索之也)</p>
<p>
	　　蚊蚋(蚋如锐反字林曰蚋小蚊也)</p>
<p>
	　　称两(称昌孕反古称为尔今流共用秤字甚谬也)</p>
<p>
	　　无间然(间皆苋反玉篇曰间隔也言情无阻隔也)</p>
<p>
	　　国城财贝(贝北赖反说文曰贝谓今海虫也古者货贝而宝龟也谓海虫有甲作锦文者也今西域用贝为钱故云财贝也)</p>
<p>
	　　孰能(尔雅曰孰谁也)</p>
<p>
	　　经卷第三十六十地品之三</p>
<p>
	　　循身观(循祥伦反珠丛曰循巡也今谓四念处中第一观身不净从头至足次第巡历三十六物皆不净也)</p>
<p>
	　　易诲(易羊豉反)</p>
<p>
	　　无愠暴(愠于运反暴蒲报反苍颉篇曰愠恨也玉篇曰暴陵犯也谓欺陵触[牛*戾]于人也案暴字正体作暴若晒物为暴也)</p>
<p>
	　　[爪*(ㄗ@、)]玺(玺斯尔反郑玄注周礼曰玺印蔡雍独断曰天子之玺以玉为之古者尊卑通用自秦以来唯天子得其称玺也)</p>
<p>
	　　鬼鬽(鬽眉秘反魑鬽也字又作魅俗也)</p>
<p>
	　　蛊毒(蛊公户反左传曰于文皿虫为蛊杜预注曰皿器也所以器受虫害人为蛊也声类曰蛊谓蛊物病害人也)</p>
<p>
	　　身相休咎(休许邹反咎其柳反杜注左传曰休福祢也广雅曰休善也孔安注书曰咎恶也说文曰咎灾也休息之字立人作木音许尤反也)</p>
<p>
	　　<a>流转</a>迟回苦趣中(迟回二字应作彽徊楚辞曰欲彽徊以千际王逸注云彽徊犹徘徊经本皆作迟回之字者此乃缓归之名非徘徊之义埤苍曰彽徊谓姗游也)</p>
<p>
	　　<a>苦海</a>沦湑(湑相余反广雅曰沦沈也毛诗传曰湑浴也)</p>
<p>
	　　经卷第三十七十地品之四</p>
<p>
	　　我慢溉灌(溉古代反说文曰溉灌澍水也)</p>
<p>
	　　涕泗咨嗟(涕他礼反泗先利反咨将伊反毛诗传曰自目曰涕自鼻曰泗玉篇曰咨嗟嗟叹也诗笺曰嗟叹之深也)</p>
<p>
	　　彼已(已居理反彼他也已自也)</p>
<p>
	　　王后所生(礼记曰天子之妃曰后也)</p>
<p>
	　　泥潦(潦郎祷反说文曰潦天雨也谓因天雨稸积也)</p>
<p>
	　　经卷第三十八十地品之五</p>
<p>
	　　念务皆息(务事也谓攀缘事息境界心绝)</p>
<p>
	　　即便[穴/(爿*告)]窹(窹寤两字经本并从穴者且皆非是字然寤字去八字书乃以为寤睡之字音云五盍反宜作觉字也)</p>
<p>
	　　一一行相行(两行字并遐孟反)</p>
<p>
	　　汝今适得(适尸亦反三苍曰适始也近也)</p>
<p>
	　　各若干微尘(汉书胡广曰若顺也干求也当顺所求而与之故谓若干也颜古曰若干且设数之语也干犹个也谓当如此数耳也)</p>
<p>
	　　毗舍众(谓商估种族也)</p>
<p>
	　　首陀(具云输达罗此曰农业种族也)</p>
<p>
	　　邪魔之道(杜注左传曰道犹法术也郑注礼记曰道犹行路也)</p>
<p>
	　　因风济(毛诗传曰济渡也)</p>
<p>
	　　羁系(覊寄宜反王逸注楚辞曰覊谓络马头也言众生为贪爱等所系亦然矣)</p>
<p>
	　　<a>禅定</a>境排(排蒲谐反)</p>
<p>
	　　经卷第三十九十地品之六</p>
<p>
	　　虔诚(贾注国语曰[虔-文+ㄆ]敬也尔雅曰诚信也)</p>
<p>
	　　万种缤纷下(缤疋仁反纷抚云反汉书集注曰缤纷众疾皃谓众多急下也)</p>
<p>
	　　刹利王(具云刹怛利耶此曰土田主也)</p>
<p>
	　　余不重受(重除用反再也)</p>
<p>
	　　尘相如故(杜注左传曰故犹旧也尘字案字林隐文作尘今有从两上者不是字也)</p>
<p>
	　　花奁香箧(奁力盐反箧牵协反珠丛曰凡[山/成]物小器皆谓之奁奁字又作[簽*殳][簽*殳]箧也并是竹器衣箱小者之类耳)</p>
<p>
	　　嘘(许于反吐气也)</p>
<p>
	　　钿厕其间(钿唐贤反文字集略曰钿金花也广雅曰厕间也珠丛曰金钿妇人首饰也)</p>
<p>
	　　鞞陀梨山(鞞者此云种种也陀梨亦曰驮罗此云持也谓此山中能持种种众宝及诸花菓故也)</p>
<p>
	　　乾陀山(具云瑜干驮罗言瑜乾者此云双也驮罗持也)</p>
<p>
	　　尼民陀山(具云尼陀驮罗此曰持边山也)</p>
<p>
	　　斫迦罗山(具云杓羯罗此曰轮围也)</p>
<p>
	　　计都末底山(计都此云憧也末底慧也)</p>
<p>
	　　嶷然住(嶷鱼力反嶷谓崱也字指曰嶷崱山峰儿今谓十地依佛智如十山依十一地虽峰峙各殊而所依是一也)</p>
<p>
	　　毗陀发妙光(毗陀谓前鞞陀梨山发妙光谓喻发光地也)</p>
<p>
	　　毫末度空可知量(度唐各反量力仗反)</p>
<p>
	　　经卷第四十十定品之一</p>
<p>
	　　那伽慧(那伽此云龙也)</p>
<p>
	　　而竟不睹(郑笺诗曰竟终也广雅曰睹见也)</p>
<p>
	　　南无(正云萳忙此曰敬礼)</p>
<p>
	　　摩纳婆(此云儒童也)</p>
<p>
	　　经卷第四十一十定品之二</p>
<p>
	　　不处于陆(毛诗传曰高原广平曰陆)</p>
<p>
	　　近之(近渠靳反就也)</p>
<p>
	　　诸心乐次第(乐牙教反谓欲乐也)</p>
<p>
	　　歌罗逻(此云薄酪谓初入胎如薄酪也)</p>
<p>
	　　白分义(分浮问反)</p>
<p>
	　　圆光一寻(何承纂要云八寸曰咫三尺曰武五尺曰墨六尺曰步七尺口仞倍仞曰寻倍寻曰常)</p>
<p>
	　　其量七肘(佛本行集云一肘谓二尺也)</p>
<p>
	　　一俱卢舍(依毗昙中一尺五寸为一肘四肘为一弓三百弓为一里四里为一俱卢舍准计一里三百六十步则一俱卢舍有一千四百四十步也依俱舍论第十二云分析诸色至一极微故一极微为色边际七极微为一微量积微至七为一金尘积七金尘为水尘量水尘积七为一兔毛尘积七兔毛尘为羊毛尘量积羊毛尘七为一牛毛尘七牛毛尘为隟游尘量隟尘七为一虮量积七虮量为一[蝨-十+虫]七[蝨-十+虫]为穬麦七麦为指节二十四指横布为肘竖四肘为弓竖积五百弓为一俱卢舍即是从肘至阿练若中间道量)</p>
<p>
	　　半由旬量(由旬是梵言具云踰缮那此曰和合谓以多俱卢舍和合成故案佛本行集第十二云七微尘成一[穴/匆/心]牖尘七[穴/匆/心]成一兔毛头尘七兔毛尘成一羊毛头尘七羊毛尘成一牛毛尘七牛毛尘成一虮七虮成一虱七虱成一芥子七芥子成一<a>大麦</a>七大麦成一指节七指节成尺二尺成一肘四肘成一弓五弓成杖二十杖名一息八十息名一俱卢舍八俱卢舍成一由旬准此方尺量二里余八十步当一俱卢舍计一由旬合有一十七里余二百八步或百一由旬如此方一驿地也)</p>
<p>
	　　经卷第四十二十地定品之三</p>
<p>
	　　北俱卢(具云郁怛罗旬卢此翻为高上也古也)</p>
<p>
	　　东毗提诃(毗此云胜提诃白身也又毗云种种提诃与也)</p>
<p>
	　　种种稼穑(稼音嫁穑音色马融注论语曰树五谷曰稼毛诗传曰种之曰稼[僉*殳]之曰穑案郑玄注周礼云稼穑为言其犹稼穑谓种子相生贪苗实之利也)</p>
<p>
	　　修罗提衂(衂女云如育二反玉篇曰衂折桂)</p>
<p>
	　　入藕丝孔(藕五苟反字宜从耒也)</p>
<p>
	　　乾闼婆城(此云寻香城池谓十宝山间有音乐神名乾闼婆忉利诸天意须音乐此神身有异相即知天意往彼娱乐因以此事西域谓诸乐儿亦曰乾闼婆西域乐儿多为幻伎幻作城郭须臾如故因即谓龙所现城郭为乾闼婆也)</p>
<p>
	　　恒伽河(准经香山顶上有阿耨达池其池四面各流出一河东面私陀河从金刚师子口流出其沙金刚东入震旦国便入东海南面恒伽河从银象口流出其沙白银流入南印度便入南海西面信度河从金牛口流出其沙黄金流入信度国便入西海北面缚蒭河从琉璃马口流出其沙是琉离流入波斯拂林便入北海其池纵广五十由旬四面口各一由旬也)</p>
<p>
	　　光明鉴彻(鉴照也彻通也言光照内外通现也)</p>
<p>
	　　澒涌奔驰(澒胡动反涌字正宜作溶故楚辞注云澒溶水大皂汉书高纪传注云澒溶竦溶也经本作涌者误也)</p>
<p>
	　　奇香发越(汉书集注曰发越香气射散也谓香气速疾遍布着人也)</p>
<p>
	　　皆得润洽(洽咸夹反广雅曰洽清也)</p>
<p>
	　　阿那婆达多龙王(阿无也那婆达多热恼也诸龙皆受热沙之苦此龙独无故立其名耳)</p>
<p>
	　　经卷第四十三十定品之四</p>
<p>
	　　无替(尔雅曰替废也)</p>
<p>
	　　从诸善友而得出生(友字经本有作支字深为谬也)</p>
<p>
	　　终不匮止(匮渠位反广雅曰匮少也汉书音义曰匮空也)</p>
<p>
	　　摩那斯龙王(摩那意也斯慈也流出也言此龙王凡兴云再皆从慈心出也)</p>
<p>
	　　嶷然高出(嶷谓崱嶷也字指曰崱嶷山峰皃也)</p>
<p>
	　　伊那钵那象王住金胁山(伊那钵那此云香叶其象身长九十由旬高三由旬<a>常住</a>第一金山之胁即是最初计都末底山也)</p>
<p>
	　　经卷第四十四十通品</p>
<p>
	　　阎魔王(正云琰逻阎此曰遮止谓诫勖罪人也)</p>
<p>
	　　十忍品</p>
<p>
	　　舍支(正云设施谓月之别名帝释夫人取为号也)</p>
<p>
	　　无方无隅(方谓四方也郑玄注考工记曰隅者角也)</p>
<p>
	　　不舍众善轭(轭于革反珠丛曰轭谓车辕端横木也今谓荷担众生勤行不舍如牛驾重长途力进也)</p>
<p>
	　　徒令(刘熙曰徒犹独也)</p>
<p>
	　　经卷第四十五阿僧祇品</p>
<p>
	　　一百洛叉为一俱胝(洛叉此云万也俱胝此云亿也又案此方黄帝算法总有二十三数谓一二三四五六七八九十百千万亿兆京垓稀瀼沟[澗-日+月]正载从万已去有三等数法其下者十十变之中者百百变之上者倍变之今此阿僧祇品中上数法故云一百洛叉为一俱胝当此亿也阿庾多兆也那由他京也余皆依次准配可知今案此经十百千万十十变之从万至亿百倍变之从亿已去皆以能数量为一数复数至与能数量等)</p>
<p>
	　　矜羯(矜居陵反变之依佛本行集第十二中百变之也)</p>
<p>
	　　摩婆(婆之上声此后婆字并上声呼)</p>
<p>
	　　弥伽(伽之上声下毗伽亦同此)</p>
<p>
	　　攞(郎我反)</p>
<p>
	　　毗佉担(担多甘反)</p>
<p>
	　　瑿攞陀(瑿于奚反)</p>
<p>
	　　阿么(么莫我反)</p>
<p>
	　　勃(蒲没反)</p>
<p>
	　　翳(烟计反)</p>
<p>
	　　薜(蒲计反)</p>
<p>
	　　窣(苏没反)</p>
<p>
	　　脾(普计反)</p>
<p>
	　　谜(莫计反)</p>
<p>
	　　荼(宅加反)</p>
<p>
	　　寿量品</p>
<p>
	　　娑婆(此云堪忍也谓具足众恶境对堪行忍)</p>
<p>
	　　释迦牟尼(释迦能也种族望称也释音作乐呼迦字作吉俄反呼牟尼此云寂默也<a>德行</a>之号也)</p>
<p>
	　　阿弥陀佛(正云阿弭陀婆耶此云无量寿佛)</p>
<p>
	　　诸菩萨住处品</p>
<p>
	　　支提山(支提本是塔庙之名此云山似之故因为号然提此云生净信之所具释如下七十五中耳也)</p>
<p>
	　　毗舍离(此翻为广博谓此城中于中印度诸城之中最广大也或亦翻为广严)</p>
<p>
	　　摩度罗城(或云摩偷罗亦曰摩突罗此云三雀城或云密盖皆古事也)</p>
<p>
	　　珍那城(或云俱陈那言此俱陈者是名此云大盆那耶法律也昔此城未立之时有一五通仙名俱陈而于此地置一大盆畜水若池恒在盆侧修仙法律亦常为人说护经及养神法于后学徒皆以师名及法为共姓氏人众渐广即于此处建立城郭故此举国人今皆姓俱陈那耶城亦国之立号宜)</p>
<p>
	　　目真邻陀窟(目真或曰牟真此云<a>解脱</a>是龙名也邻陀此云处也谓有龙于此窟中闻法解脱龙苦故名龙解脱处窟也)</p>
<p>
	　　摩兰陀国(未翻)</p>
<p>
	　　甘菩遮国(未翻)</p>
<p>
	　　震旦国(或曰支那亦云真丹此翻为思惟以其国人多所思虑多所计诈故以为名即今此汉国是也)</p>
<p>
	　　那罗延(此云坚牢)</p>
<p>
	　　疏勒国(正云佉路数怛勒古来此方存略呼为疏勒人又讹数音为疏然此名乃是彼国一山之号因立其称又或翻为恶性国以其国人性多犷戾故也)</p>
<p>
	　　迦叶弥罗国(旧名罽宾国此翻为阿谁人昔此国未建之时其地有大龙池人莫敢近其后有一罗汉见其形胜宜人居止乃从龙乞容一膝地时龙许之而罗汉变身渐大其膝渐满龙池龙以言信便舍而去罗汉即以神力干竭其水令百姓于中建立屋宅众人咸言我等不因圣师阿谁得入此处故从此语即立其名其国即在北印度境乾陀罗国次北邻也)</p>
<p>
	　　庵浮梨摩国(庵谓庵罗此云无垢即西域菓名其菓堪以疗疾诸国之中此国最多故以名焉其国即在中印度境内也)</p>
<p>
	　　乾陀罗国(此云持地国昔此国多有<a>道果</a>圣贤住持其境不为他国侵害也又云乾陀是香罗谓陀罗此云遍也言遍此国内多生香气之花故名香遍国其国在中印度北北印度南二界中间也)</p>
<p>
	　　苫婆罗窟(苫式占反婆罗是香花树名共窟侧近多生此树故国名耳)</p>
<p>
	　　经卷第四十六佛不思议法品上</p>
<p>
	　　寂漠无言(玉篇曰无人声曰寂郭璞注尔雅曰汉谓净定也)</p>
<p>
	　　逮十力地(逮唐槩反说文曰逮及也字从辵不从之也)</p>
<p>
	　　讥谤(讥居熙反说文曰讥诽也)</p>
<p>
	　　经卷第四十七佛不思议法品之下</p>
<p>
	　　人王都邑(左氐传曰凡有宗庙先君之主曰都无曰邑也汉书音义曰都城也广雅曰都国也司马法曰大国五百里为都风俗通曰天子治居之城曰都旧都曰邑也)</p>
<p>
	　　毗舍阇王(毗舍阇王即是东方提头赖吒此云持国护持国土领二部鬼一名毗舍阇此云啖精气二名乾闼婆此日寻香也)</p>
<p>
	　　倮(胡寡反力果二反玉篇曰倮但也字又作裸裸两体也)</p>
<p>
	　　一切乐器不鼓自鸣(鼓字宜从支攴音普木普角二反经本有从皮者钟鼓字也)</p>
<p>
	　　<a>舍利</a>(正言设利罗或云实唎此翻为身也)</p>
<p>
	　　诚敬(尔雅曰诚信也)</p>
<p>
	　　靡不惊慑(慑之叶反郑注礼记曰慑怯也恐惧也经本有作摄字者谬也)</p>
<p>
	　　信乐不回(回音回说丈曰回转也今此谓信乐无转动也)</p>
<p>
	　　经卷第四十八如来十身相海品</p>
<p>
	　　熙怡微笑(熙许基反怡与脂反方言曰湘潭之间谓喜曰熙怕或曰纷怡说文曰熙悦也怡和也谓容貌和悦也熙字又作[(〡*臣*巳)/女])</p>
<p>
	　　炳然显现(炳彼永反苍颉篇曰炳着也明也为显著明之也字又作昺)</p>
<p>
	　　洞彻(洞徒弄反玉篇曰洞犹通彻也字又作迥)</p>
<p>
	　　其掌安平(掌谓舌面平而且安)</p>
<p>
	　　玩味不忘(玩字正宜作忨注左传曰忨贪也经木作玩者误也案孔安国注尚书云玩戏贪弄忨即是爱乐之意也)</p>
<p>
	　　上咢(俄各反正体作咢又或作齶也)</p>
<p>
	　　右辅下牙(左传宫之奇曰虞[虢-寸+(百-日+ㄎ)]之表也犹辅车相依唇亡齿寒杜注曰辅颊也车牙车也又注曰辅颊车骨也)</p>
<p>
	　　弥卢藏云(弥卢此云高以在佛止牙故也)</p>
<p>
	　　绀蒲成就(绀蒲正云剑蒲此乃西域菓名其色红赤腹圆三约横文而佛颈成就彼相故云也今时俗谓颈圆有约为婴节者是也)</p>
<p>
	　　弥布十方(颜注汉书曰弥满也)</p>
<p>
	　　左臋(臋徒论反声类尻也尻音苦劳反也)</p>
<p>
	　　其[月*坒]与膊([月*坒]字正宜作髀古文作跸今[月*坒]未详所出膞字宜作腨今经本作膞者谬也)</p>
<p>
	　　伊尼延鹿王腨(伊尼者鹿名也其毛色多黑腨形[月*庸]纤长短得所其鹿王最胜故取为喻腨字又作[跳-兆+專]也)</p>
<p>
	　　举足将步(将欲也步行也王逸注楚辞曰步徐行)</p>
<p>
	　　足跟(跟各痕反)</p>
<p>
	　　因陀罗尼罗(因陀罗此云帝也尼罗此云青也)</p>
<p>
	　　如来随好光明功德品第三十五</p>
<p>
	　　随好(好呼告反令众生爱乐故又音呼暠反资严大相盖<a>殊胜</a>故)</p>
<p>
	　　摩耶夫人(摩耶此云幻也由此菩萨唯依大愿智幻法门行故故以此名夫人者梵本云弟脾此翻为女天案郑注礼云诸侯之妃曰夫人玉篇曰呼妇人为夫人者亦所以崇敬之称也又夫者男子美称妇因夫以成人故名夫人也西域呼王妃为弟脾呼男夫为弟婆也)</p>
<p>
	　　忏悔(忏谓忏摩此云谓忍谓请前人忍受我悔罪)</p>
<p>
	　　经卷第四十九普贤行品第三十六</p>
<p>
	　　乐近凡庸(广雅曰凡轻也汉书集注凡庸微小也言其轻薄寒微眇小之人耳也)</p>
<p>
	　　习童蒙法(易称蒙卦者谓来求我非我求蒙蒙者[(懞-一)-卄+((並-(前-刖))-一)]也韩康注云蒙昧幼小之蒙又玉篇曰童幼迷昏也广雅曰童痴也郑玄注周礼蒙冒也毛诗传曰蒙覆也言童幼之心愚昧所为惽谬如以物覆蔽也)</p>
<p>
	　　口如哑羊障(哑于雅反不能宣说大乘妙义名为哑羊障大智度论第三云亚羊僧者谓虽不<a>破戒</a>钝根无慧不别好丑不知轻重不知有罪若有僧事二人共诤不能断决默然无言譬如白羊乃至人杀不能作声是名哑羊僧)</p>
<p>
	　　洎乎法界(正宜作暨暨至也音渠秘反珠丛曰暨谓及预也杜注左传曰暨至也经作洎者误也)</p>
<p>
	　　充洽(洽咸夹反小雅曰充[佫-口+用]也玉篇曰洽洒也濡沽润)</p>
<p>
	　　工幻师(韵圃称工巧也谓巧能于幻术也)</p>
<p>
	　　经卷第五十如来出现品第三十七之一</p>
<p>
	　　偏袒(祖唐亶反露也字从示又音宅苋反非此所须)</p>
<p>
	　　右跽(跽其几反跪也)</p>
<p>
	　　如我惟忖(忖忩本反颜注汉书曰惟思也珠丛曰忖测度也)</p>
<p>
	　　瞻仰如来仁及我(有仁德者号之为仁故谥法曰贵亲亲曰仁杀身成人曰仁度功而行曰仁周礼云天德曰仁礼记曰上下相亲曰仁论语云克己复礼曰仁郑玄注礼记曰施恩曰仁白虎通曰仁者是忍好生爱人也)</p>
<p>
	　　佉陀罗山(尔雅曰轲梨罗此即木名谓此方苦栋木也由彼山中多有此木故立其名)</p>
<p>
	　　尼民陀罗山(此翻为持边以彼山是七重金山中最外边故然即院统护持余内六山故名持边)</p>
<p>
	　　目真邻陀山(目真此云解脱即是龙名也邻陀此云处也谓此山中是解脱住处)</p>
<p>
	　　水族众生(孔安注书曰族类也谓水畜之流类)</p>
<p>
	　　大雨名洪霔(霔之庶反洪大也并急写水日霔)</p>
<p>
	　　变湿令燥(燥苏早反燥干也变字从恋者作又有从反者不是字也湿字有作湿者误也)</p>
<p>
	　　廓彻<a>虚空</a>(廓苦郭反迩雅曰廓大也今谓宽大遍虚空量也)</p>
<p>
	　　普照无私(玉篇曰事不公为私王逸注楚辞曰窃爱为私也郭象注庄子曰世所谓无私者释已而爱人也言无已情偏有所为也私字么上加撇者非)</p>
<p>
	　　新译大方广佛花严经音义卷中</p>
		

	
	

		</div></div><hr><script charset='utf-8' src='../../js/footer.js'></script></body></html>