<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十三卷 一切经音义' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十三卷 一切经音义</center></div><div class='fo'><center>经文出处:来自无量光明网</center><br/><br>
			<p>
	　　<strong>第二十三卷 一切经音义 </strong></p>
<p>
	　　(从五十一尽第八十凡三十卷经)</p>
<p>
	　　新译大方广佛花严经音义卷下</p>
<p>
	　　大唐<a>沙门</a>惠苑撰</p>
<p>
	　　经从第五十一尽第八十</p>
<p>
	　　作务(作则各反务事业也)</p>
<p>
	　　或牟萨罗(或曰牟婆罗此云紫色宝)</p>
<p>
	　　哮吼(哮呼教反吼呼口反)</p>
<p>
	　　把(补瓦反)</p>
<p>
	　　洞然(洞徒弄反韵圃称洞彻也谓通彻火然之状也字或宜作烔烔音徒东韩诗传曰烔谓烧草传火焰盛也)</p>
<p>
	　　经卷第五十二如来出现品之三</p>
<p>
	　　优波尼沙陀分(已见第十七卷)</p>
<p>
	　　鼓扬海水(鼓公户反说文曰鼓击也字从支不从皮也)</p>
<p>
	　　则便谢(王逸注楚辞曰谢去也谓神识去身也)</p>
<p>
	　　积同须弥(说文曰积聚也谓堆聚聚音疾喻反)</p>
<p>
	　　如干草积(积即赐反郑玄注周礼垖小曰委垖大曰积积字从廾者俗也)</p>
<p>
	　　经卷第五十三离<a>世间</a>品第四十八之一</p>
<p>
	　　知诸称谓(称昌孕反称顺也<a>汉书</a>音义云谓者指趣也今谓于法门意趣皆随顺知也汉书又曰谓名称也事宜也谓凡诸事物知其名目识其所宜皆日称谓也)</p>
<p>
	　　知诸制令(令力政反制谓禁制令谓法令也)</p>
<p>
	　　长婴疾苦(婴于征反汉书曰婴绕也谓常为疾苦之所缠绕也)</p>
<p>
	　　经卷第五十四离世间品之二</p>
<p>
	　　启一切众生心意(玉篇曰启开也古体作君也)</p>
<p>
	　　间无空处(间古闲反谓中间也)</p>
<p>
	　　经卷第五十五离世间品之三</p>
<p>
	　　善言开喻(汉书音义曰喻晓也苍颉篇曰喻谏也)</p>
<p>
	　　打棒屠割(棒字正宜作棓或亦为抙今经本作棒字乃是榛之棒非打棓字然后有从手边作奉者乃是棒持之字转远经意也广雅日棓[垂-(乏-之)+廿]也又有木边作[立/口]者即曰棓杖之棓字体也)</p>
<p>
	　　誓期自勉(郑注<a>礼记</a>曰勉犹勤也玉篇曰自劝强也)</p>
<p>
	　　挝打楚挞(挝陟苽反挞他沫反说文曰挝棰也郑玄注周礼棰击也楚荆杖也又注周礼曰挞犹杖之荆也挝字从木古体作[竺-二+朵])</p>
<p>
	　　挑(天雕反)</p>
<p>
	　　或级其头(汉书卫青霍去病传第二十五云斩首三千一十七级颜师古曰本以斩敌一首拜爵一级故即因谓斩首为级亦即又名生获一人为一级也珠丛曰斩首一名为级也)</p>
<p>
	　　无央数劫(央于良反王逸注楚辞曰央尽也)</p>
<p>
	　　经卷第五十六离世间品之四</p>
<p>
	　　迫隘(隘于芥反玉篇曰迫犹逼也隘狭也夫狭窄必相逼)</p>
<p>
	　　无所触娆(娆乃了反三苍曰娆扰也孔安注书曰扰乱也说文曰扰烦也)</p>
<p>
	　　悉称(称昌孕反惬可也又尔雅曰称好也郭璞释云事称人意皆好也)</p>
<p>
	　　补特伽罗(此翻为数取趣谓数造趣因数取趣果也旧翻为人随方语便非正刻字译)</p>
<p>
	　　心恒顾复(已见第二十三卷也)</p>
<p>
	　　嬉戏(嬉许其反切韵称嬉游也)</p>
<p>
	　　经卷第五十七离世间品之五</p>
<p>
	　　得预(预余茹反珠丛曰凡事相及曰预字古作与也)</p>
<p>
	　　菩提萨埵(依佛地论云亲光<a>菩萨</a>以三义释菩提萨埵具如彼论中)</p>
<p>
	　　不[施-方+弓]([施-方+弓]式尔反<a>论语</a>云君子不[施-方+弓]其亲孔安注曰[施-方+弓]易也韦昭注汉书曰[施-方+弓]废也郭璞注尔雅曰[施-方+弓]放也郑玄注礼记曰[施-方+弓]弃也此中经文含于多义故具存之也)</p>
<p>
	　　无险诐故(已见第四卷中)</p>
<p>
	　　自心憺怕(憺徒敢徒滥二反怕普白反王逸注楚辞曰憺安也广雅曰怕静也憺字又作倓澹一体也)</p>
<p>
	　　惯习(惯古患反案诸字书正宜作惯有作串字者谬)</p>
<p>
	　　痴[穀-禾+卵]([穀-禾+卵]苦角反有从[聲-耳]下作卵者不是字也)</p>
<p>
	　　经卷第五十八离世间品之六</p>
<p>
	　　残毁(苍颉篇曰残伤也)</p>
<p>
	　　无中息(中陟仲反)</p>
<p>
	　　难处受生(难那干反难处谓八难中生也)</p>
<p>
	　　舍一切乌波提<a>涅盘</a>法(乌波此翻为有提云苦也谓三乘所得无余涅盘未离变易行苦随故有余涅盘及诸外道所计涅盘并未离三苦故法即涅盘或通教等菩萨于彼悉舍故云舍一切有苦涅盘法也一)</p>
<p>
	　　乐法乐义以法为乐(此中三个乐字初二音五教反后一音郎各反)</p>
<p>
	　　如虹霓色(虹古巷胡公二反霓研奚反蔡雍月令曰虹螮蝀也谓阴阳交接之气而着之形色雄者曰虹雌者霓也)</p>
<p>
	　　无主无待(尔雅曰待须也谓凡事相须待藉于他今此谓求缘无作即是云得义也)</p>
<p>
	　　无著无行(行遐庚反)</p>
<p>
	　　无有疮疣(疣有鸠反广雅曰疣肿也说文曰疣赘也谓剩聚肉也赘音支锐反疣字又作肬也)</p>
<p>
	　　瘢痕(瘢薄寒反痕户恩反)</p>
<p>
	　　解因自悟(因由也言辟支悟于苦无常但由自观缘生克证不依师受故立其名为独觉是也)</p>
<p>
	　　而强为说(强其两反)</p>
<p>
	　　志尚涅盘(颜注汉书曰尚崇也)</p>
<p>
	　　求其罪舋(舋许觐反玉篇曰舋谓有祸兆也)</p>
<p>
	　　或以妙义授非其人(颜注萧望之传曰将非其人者言不才之人也才谓有器量者也)</p>
<p>
	　　嚬蹙不喜(嚬脾仁反蹙子六反玉篇曰嚬蹙谓忧愁不乐之状也贾注国语曰嚬近毛诗传曰蹙促也言人有忧愁则皱撮眉额鼻目皆相促近也又案说文渡水向岸水文丛亦为之频蹙然忧愁之频频下着卑今从省之不用也经本有傍安口者俗)</p>
<p>
	　　伺其过失(伺相吏反郑玄注周礼曰伺犹察也玉篇曰伺侯也方言曰伺视也自关而北凡窃相视谓之伺也)</p>
<p>
	　　顽佷(很何垦反左氏传曰心不则德义之经曰顽也杜注左传曰佷戾也说文曰佷不任从也佷字正体从彳今从亻者俗也)</p>
<p>
	　　我慢所吞(吞他痕他贤二反广雅曰吞灭也)</p>
<p>
	　　醒悟(醒桑形桑迳二反也)</p>
<p>
	　　天魔波旬(具云提婆魔啰播裨言提婆者此云天也磨啰障[得-彳]也播裨<a>罪恶</a>也谓此类报生天宫性好劝人造恶退善令不得出离故也)</p>
<p>
	　　悉知将有(广雅曰将欲也当也)</p>
<p>
	　　徙置(徙仙紫反苍颉篇曰徙移也郑玄注考工记云置犹着于地也置字本从冈下直今从[栗-木]者俗也)</p>
<p>
	　　侍卫(苍颉篇曰侍从也毛诗传曰侍近也言侧近也言侧近左右扶侍之也王弼注易曰卫护也)</p>
<p>
	　　经卷第五十九离世间品之七</p>
<p>
	　　免济(免民辩反杜注左传曰免脱也毛诗传曰济渡也言今物脱苦渡难也)</p>
<p>
	　　欣慰(广雅曰欣喜也毛诗传曰慰安也言<a>欢喜</a>则心安也)</p>
<p>
	　　图书[爪*(ㄗ@、)]玺(郑玄注周礼曰图画也玺印也蔡雍独断曰天子之玺以玉螭虎剑古者尊卑共之月今曰秦已前诸侯乡大夫皆曰玺自兹已降天子独称诸侯不敢用也秦王子婴上高祖传国玺文曰受命于天帝寿永昌此即章古名玺节今谓升捡文也螭字音敕支反)</p>
<p>
	　　弧矢剑戟(弧户孤反矢式耳反戟居迸反说文曰弧木弓也考工记曰弧犹孤也谓往多而来[宋-木+原]也易曰剡木谓之矢即箭也戟有三枝枝皆两刃或中有小字名雄戟或有戟矢字又作[乏-之+夫])</p>
<p>
	　　[筷-夬+尃]弈嬉戏(嬉许其反博字正宜从竹说文曰簙谓局戏云簙十二棋也杜注左传曰弈围棋也切韵称嬉游也)</p>
<p>
	　　亲戚(戚千历反孔安注书曰戚近也顾野王曰近所以为亲也毛诗传曰相亲曰戚戚字正宜从竖<a>心经</a>本作戚者俗也)</p>
<p>
	　　能忍劬劳(劬具虞反毛诗传曰劬劳病苦也勤劳倦犹病苦也)</p>
<p>
	　　<a>正法</a>味盈洽(洽侯夹反杜注左传曰盈充也玉篇曰洽濡也濡湿润也)</p>
<p>
	　　菩萨无碍乘巾之出<a>三界</a>(乘食证反乘谓车马通称巾谓服乘之名案周礼也车氏即掌驾之官主当严乘故郑玄注云巾犹衣也衣音于纪反谓庄饰衣带之也珠丛曰以衣被车谓之巾也此则文言尚简名有影略故以巾车之言当乘车之谓亦犹设席之名以目食客也)</p>
<p>
	　　宴默(宴于见反汉书音义曰宴安居也默静也)</p>
<p>
	　　晈镜(言曰皎明也广雅曰镜照也又可皎然如镜故曰皎镜也)</p>
<p>
	　　驰逐(广雅曰驰奔也玉篇曰逐驰驱也)</p>
<p>
	　　种德(种之用反谓种植功德也)</p>
<p>
	　　菡萏花(菡胡感反萏徒感反说文曰芙渠花未发者为菡萏已发者为芙蓉也汉书音义曰菡萏丰盛之貌也菡蓞二字玉篇作蓞[卄/閻]字书作菡菌说文作莟蓞也)</p>
<p>
	　　娱乐(杜注左传曰娱乐也乐即可乐故曰娱乐)</p>
<p>
	　　经卷第六十入法界品第三十九之一</p>
<p>
	　　室罗筏国(旧云舍卫国具称室罗筏悉底此翻为好道或曰闻物此乃城名非是国号以其城中多出人物好行<a>道德</a>五天共闻故曰闻物或曰室罗筏悉底者此云闻者城西域俗闻传记云昔于此处有一老仙修习仙道后有少仙从其受学厥号闻者老仙殁后少仙建立此城即以少仙之名为其城称然国都号为憍萨罗但以就胜易彰故城取国号耳也)</p>
<p>
	　　逝多林(逝多梵言也或曰制多或云只陀此翻为胜即太子名当欲造此寺时须达长者买园太子出树故曰逝多林也)</p>
<p>
	　　[〦/(刀*ㄚ*(留-刀-田))/肉]藏菩萨(案此菩萨名[〦/(刀*ㄚ*(留-刀-田))/肉][〦/(刀*ㄚ*(留-刀-田))/肉]即是肶[〦/(刀*ㄚ*(留-刀-田))/肉]之[〦/(刀*ㄚ*(留-刀-田))/肉]字宜从肉也)</p>
<p>
	　　师子频申三昧(杜注左传曰频急申展也四体之拘急所以解于劳倦故曰频申也表此三昧能申展<a>自在</a>无碍法界<a>解脱</a>障碍拘急劳倦故喻名耳此或全是梵言如刊定记也)</p>
<p>
	　　危楼回带(回胡项反郑注礼记云危高也尔雅曰迥远也言高楼险绝似空中之远卦也)</p>
<p>
	　　栋宇(栋都弄反尔雅曰栋屋[木*急]也[木*急]即屋脊也[木*急]音于靳反)</p>
<p>
	　　阶墀轩槛(墀直尼反玉篇曰阶谓登堂之道也说文曰墀谓以丹涂地即天子丹墀也韦昭注汉书曰轩槛上板也王逸注楚辞曰纵曰槛横曰楯顾野王曰谓殿上拘栏也)</p>
<p>
	　　阶隥栏楯(隥多邓反楯食尹反隥级道也王逸注楚辞云纵曰栏横曰楯楯间子谓之棂也隥字又作嶝也)</p>
<p>
	　　湍激洄澓(湍吐官反激古历反洄音迥澓音腹说文曰湍疾濑也浅水流于砂上曰湍也水文疑也尔雅疾急曰激也三仓曰水转曰洄也澓深也谓洄澓之处其水必深也)</p>
<p>
	　　芬敷(芬麸云及郭璞曰芬谓香气和调也小雅曰敷布散也)</p>
<p>
	　　<a>舍利弗</a>(具云奢唎补怛罗言奢唎者此云鹙鹭鸟也补怛罗者此云予也此尊者毋眼黑白分明转动流似鹙鹭眼故时共号为奢唎也其尊者依毋得名故云鹙鹭子旧翻为身子者谬也梵本中呼身为设利罗故知悬别)</p>
<p>
	　　大目揵连(揵渠焉反大目揵连者此云采菽氏即此尊者母姓又以尊者有大<a>神通</a>即将二事为号也然母族采<a>绿豆</a>仙之苗裔也)</p>
<p>
	　　摩诃迦叶(具云摩诃迦叶波言摩诃此云大也迦叶波此云饮光也此尊者上古先祖是大仙人身有光明而能吞蔽灯火之光明时人异之号曰饮光仙人因此标其氏族焉又以尊者有头陀大行故时与其大饮光名耳)</p>
<p>
	　　离波多(此云所供养也)</p>
<p>
	　　<a>须菩提</a>(此云善现亦曰善实旧云善吉者非也)</p>
<p>
	　　阿[少/兔]楼驮(正云阿尼噜多此云无灭也)</p>
<p>
	　　难陀(此云欢喜也)</p>
<p>
	　　劫宾那(此云黄色也谓此尊者上祖是黄头仙人因为族此则氏族为名也)</p>
<p>
	　　迦旃延(迦旃者一宗之姓氏也延此云胤也言此尊者是彼种族之后胤耳)</p>
<p>
	　　富楼那(具云富楼那弥多罗尼子言富楼那者此云满也弥多罗者此云慈也满慈是尊者母称子即尊者自身从毋立名故名满慈子也)</p>
<p>
	　　不能游履(履字有本作属者谬勘梵本定讫)</p>
<p>
	　　举体燋然(刘兆注仪礼曰举毕也尽燋言举体燋者遍体也)</p>
<p>
	　　乌鹫(郭璞注山海经曰鹫音就谓即雕也说文鹫鸟黑色而多子也)</p>
<p>
	　　瞖膜(瞖于计反文字集略曰瞖目障也经翳膜有从羽作者非所用也)</p>
<p>
	　　捕猎放牧(牧亡福莫六二反三苍曰牧养[飢-几+卜]也)</p>
<p>
	　　振恤(振之刃反恤须聿反郑注礼记云振救也又注周礼曰恤忧贫也振字古体作挋有本作赈赈给之义也恤字说文云忧恤从心恤少从阝尔雅通用今案诸书依说文从[ㄗ@、]为胜也)</p>
<p>
	　　均赡(均居春反赡市焰反小雅曰赡足也言均平皆使得足也)</p>
<p>
	　　举世(杜注左传曰举皆也言世皆不能测也)</p>
<p>
	　　孰有(尔雅曰孰谁也经本有加历火者非此用也)</p>
<p>
	　　凡夫婴妄惑(广雅曰凡轻也案夫犹人也婴绕也言轻庸之人为虚妄惑障缠绕也)</p>
<p>
	　　难称(称尺陵反郑注礼云称犹言也广雅称誉也字正体从立人今多从禾也)</p>
<p>
	　　钦叹(钦去今反孔安注书曰钦敬也)</p>
<p>
	　　晓悟(广雅曰晓说也说音书睿反说文曰悟觉也声类曰悟解也言说化令觉也)</p>
<p>
	　　经卷第六十一入法界品之二</p>
<p>
	　　因陀罗网(因陀罗者此云帝也帝谓帝释网谓帝释大衙殿上结珠之网其网孔相望更为中表[遞-虎+(十/((巨-匚)@〡)/巾)]相围绕之作主伴同时成就围绕相应也)</p>
<p>
	　　舟(章由反舡也)</p>
<p>
	　　明练(珠丛曰镕金使精曰炼煮丝令熟曰练也今谓善知仪式分明也)</p>
<p>
	　　君慧<a>比丘</a>(梵本中云因陀罗末底比丘言因陀罗者此云君也未底慧也言比丘智慧比余比丘最尊如君故曰君慧也)</p>
<p>
	　　经卷第六十二入法界品之三</p>
<p>
	　　娑罗林(娑罗者此云高远以其林木森端出于余林之上也旧翻云坚固者误由娑罗之与婆罗声势相近若呼坚固即转舌言之若呼高远直尔称之耳也)</p>
<p>
	　　须达多(此云善结施无依怙者旧云给孤独者是也)</p>
<p>
	　　婆须达多(此云财施或云有善施行也)</p>
<p>
	　　威光赫弈(赫许格反弈移益反广雅曰赫赫盛也弈弈明也赫字文作[卄/赤]弈字经本亦下着廾者簿弈字也)</p>
<p>
	　　徽纆(徽许韦反纆莫北反广雅曰徽束也珠丛曰纆绳索也受经义谓以绳索束缚难可解也)</p>
<p>
	　　[(ㄠ*車*ㄠ)/(└@乂)]勒([(ㄠ*車*ㄠ)/(└@乂)]鄙媚反说文曰勒谓马头鏣衔也)</p>
<p>
	　　憍盈(玉篇曰盈懈也缓也谓憍恣<a>懈怠</a>慢缓也)</p>
<p>
	　　令我载此乘(乘食证反王逸注楚辞曰载乘也乘音绳)</p>
<p>
	　　茵蓐(茵于真反蓐如欲反毛诗传曰茵虎皮也玉篇曰以虎皮为蓐曰茵字又作鞇郭注尔雅曰蓐席声类曰蓐荐也案茵蓐二字若以草为之者字即从廾若以皮为之者字即从革其蓐字从衣者盖是通用也)</p>
<p>
	　　羁鞅(羁居宜反鞅于两反王逸注楚辞曰羁谓络马头鞅谓约牛头绳也)</p>
<p>
	　　周挍(周匝庄挍故言周挍也)</p>
<p>
	　　四维(广雅曰维隅也隅即角也)</p>
<p>
	　　玩好之物(玩五段反孔安注书曰玩戏弄也谓戏弄之具也)</p>
<p>
	　　等祐一切(郑注礼云等齐也周礼曰祐助也谓普皆齐等以福助之祐字古作佑[門@右]也)</p>
<p>
	　　颇有(颇普歌反广雅曰颇少也少犹希也有呼颇音为叵者甚误)</p>
<p>
	　　因陀罗尼罗(因陀罗者此云帝也主也尼罗青也宝青色宝中最尊也第一故曰青主也)</p>
<p>
	　　芬敷布濩(濩音护颜注汉书曰布濩犹言所露谓于缺露之处皆遍布也芬敷如上护字经本有从言作者谬也)</p>
<p>
	　　辩析(析苏历反汉书音义曰辩别也析分也析字有作柝者俗)</p>
<p>
	　　深入法旋澓(旋徐挛反澓浮福反切韵称旋洄也三苍曰澓深也谓流水下有深穴则令水洄也经本从方者音徐缘反切韵称还也)</p>
<p>
	　　行至楞伽道(楞伽者具云楞求罗伽西域山名在南<a>天竺</a>南界近海岸)</p>
<p>
	　　激电(激经历反说文曰激疾波也谓电光急速如波迅速)</p>
<p>
	　　<a>刹那</a>罗婆牟呼栗多(仁王经云九百生灭为一刹那九十刹那为一念案俱舍论等谓时之最少名一刹那一百二十刹那名一怛刹那六十怛刹那名一罗婆三十罗婆名一牟呼栗多三十牟呼栗多为一昼夜也)</p>
<p>
	　　国名达利鼻荼(荼除加反其国在南印度境此翻为销融谓此国人生无妄语出言成咒若邻国侵迫但共咒之令其灭亡如火销膏也)</p>
<p>
	　　弥伽(此云能降伏或翻为云也)</p>
<p>
	　　经卷第六十三入法界品之四</p>
<p>
	　　市肆(崔豹古今注曰肆陈也谓货鬻物也)</p>
<p>
	　　善财言唯(唯营癸反孔安注书曰直晓不问曰唯也郭注礼曰唯恭于诺也诺谓敬讯也)</p>
<p>
	　　遽即下(遽渠预反贾注国语曰遽疾也玉篇曰遽急也)</p>
<p>
	　　则为不断(为于危反广雅曰则即也为犹是也下诸句并准此)</p>
<p>
	　　菩萨为一切众生恃怙(恃时止反怙胡古反韩诗传曰无父何恃恃负也无母何怙怙赖也案经义菩萨于众生如父母慈威兼济常为倚赖也)</p>
<p>
	　　长者(风俗通曰春秋之末郑有贤人著书一篇号郑长者谓年长德艾事长于人以之为长者也)</p>
<p>
	　　涕泗悲泣(涕音体泗音四毛诗传曰自目曰涕自鼻曰泗也崔晧注汉纪曰泪下无声曰泣也)</p>
<p>
	　　拔犹预箭(尔雅曰犹兽名也其形似麂善登木性多疑虑常止山中忽闻有声恐人来害即豫上树久无方下须臾又上如此非一故谓不决多猜虑者为犹豫焉或曰陇西时俗呼犬子为犹犬随人行喜豫在先行人未至却来迎候因谓心所不决为犹豫也今案论中犹豫即是疑烦恼摄而于善品不能进故此须拔也)</p>
<p>
	　　坦荡自心(论语曰君子坦荡荡小人长戚戚郑玄曰坦荡荡宽广貌戚戚多忧惧)</p>
<p>
	　　有一国土名摩利伽罗(未译)</p>
<p>
	　　梵行之道(梵谓梵摩具云跋滥摩此云清净也又葛洪字苑曰梵净也)</p>
<p>
	　　冲(昌容反)</p>
<p>
	　　优婆夷名休舍(休舍具云呼舍罗此云希望亦曰意乐或曰满愿满众生希望意乐故也)</p>
<p>
	　　咨嗟恋慕(咨音咨孔安注书曰咨嗟也玉篇曰咨嗟嗟叹也郑笺诗曰咨嗟叹美沈也)</p>
<p>
	　　想其容止(容谓容仪止谓行止)</p>
<p>
	　　经卷第六十四入法界品之五</p>
<p>
	　　善知识者是我师傅(傅府遇反师傅者<a>尚书</a>周官有三公三孤言三公者谓太师太傅太保师谓天子所师傅谓傅相天子保谓保安天子于德义此公之位佐王论道以经纬国事和理阴阳有<a>德行</a>者乃堪也三孤谓少师少傅少保孤特也言卑于三公尊于六卿持置此三人也玉篇曰傅犹于附如以脂粉涂附于面益乎姿质也今案所喻虽举师傅义通于保谓求道者得善友益已犹天子有三公三孤佐弼之)</p>
<p>
	　　毗卢遮那摩尼宝(此云光明遍照如意宝)</p>
<p>
	　　[梟-木+儿]雁([梟-木+儿]伏趺反似鸭而小谓之[梟-木+儿]也)</p>
<p>
	　　俱枳罗鸟(枳经以反其鸟未详也)</p>
<p>
	　　宝多罗树(多罗树者形如此方棕榈树其叶繁密此中然是胜宝所成也)</p>
<p>
	　　徐摇(徐缓也摇动也)</p>
<p>
	　　挟阁(挟弦叶反)</p>
<p>
	　　阿卢那香(阿卢那香者此云赤色也)</p>
<p>
	　　挂(古卖反又作挂也)</p>
<p>
	　　钏(昌恋反)</p>
<p>
	　　耳珰(珰得郎反释名云穿耳施珠曰珰也)</p>
<p>
	　　婆楼那天佛(婆楼那者此云水也)</p>
<p>
	　　国土名那罗素(那罗素者此云不[娕*頁]堕也)</p>
<p>
	　　仙人名毗目瞿沙(毗目瞿沙者具云毗沙摩乌多罗涅盘瞿娑言毗沙摩者此云无怖畏也乌多罗者最上也涅盘瞿娑者出声也)</p>
<p>
	　　鲜荣(鲜斯然反玉篇曰鲜明也释名曰荣犹荣荣然照明之貌也)</p>
<p>
	　　婆吒罗树(其树正似此方楸树也然甚有香气其花紫色也)</p>
<p>
	　　尼拘律树(其树叶如柹叶子似<a>枇杷</a>子子下承蒂如柹然其种类耐老于诸树木最能高大也)</p>
<p>
	　　领徒一万(孔安注书曰徒众司马彪注<a>庄子</a>曰徒谓<a>弟子</a>也)</p>
<p>
	　　编草(编蒲典反苍颉篇曰编织也珠丛曰取物交织谓之编也字又作辫)</p>
<p>
	　　髻环垂鬓(髻环谓盘髻如环垂环至鬓故云也)</p>
<p>
	　　夷险道(孔安注书曰夷平也方言曰险高也)</p>
<p>
	　　险易(易羊豉反玉篇曰险阻也郭璞注尔雅曰易平也言道路或险或平耳也)</p>
<p>
	　　阿庾多(庾逾主反阿庾多者当此方一兆之名也)</p>
<p>
	　　那由他(或曰那庾多当此方一亿名也)</p>
<p>
	　　聚落名伊沙那(伊沙那者此云长直也)</p>
<p>
	　　离诸难难(上难字那干反谓入难也下难字音那干反谓艰难也)</p>
<p>
	　　伊那跋罗龙王(伊罗者树名此云臭气也跋罗此云极也谓此龙住昔由损此极臭树叶故致头上生此臭树因即以为名耳)</p>
<p>
	　　难陀优波难陀(难陀此云欢喜优波此云近也)</p>
<p>
	　　经卷第六十五入法界品之六</p>
<p>
	　　唇口丹洁如频婆菓(丹赤也洁净也频婆菓者其菓似此方林檎极鲜明赤者)</p>
<p>
	　　于河渚中(渚支与反尔雅曰水中可居者曰洲小洲曰渚小渚曰沚小沚曰坻人所居曰潏沚音止坻音迟潏字决述二音也)</p>
<p>
	　　商估(估公户反郑玄注周礼曰行卖曰商坐卖曰估估字又作贾也)</p>
<p>
	　　贮(张吕反)</p>
<p>
	　　福德渊(渊乌玄反说文曰水洄曰渊毛诗传曰渊深也今谓福德深奥也)</p>
<p>
	　　挍饰(为饰故云挍饰也)</p>
<p>
	　　鹅王羽翮(翮茎隔反珠丛曰翮谓鸟羽之本也)</p>
<p>
	　　憩止(憩去例反珠丛曰憩息也)</p>
<p>
	　　禀善知识(禀彼锦反孔安国注书曰禀受也字从米[稟-禾]声古文作[稟-禾]也)</p>
<p>
	　　靡不周赡(赡市焰反珠丛曰靡无也贾注国语曰周[佫-口+用]也汉书音义曰赡足也)</p>
<p>
	　　经卷第六十六入法界品之七</p>
<p>
	　　游福德海(游似由以周二反说文云浮于水上也今此喻言尔)</p>
<p>
	　　遽即往诣(遽渠预反贾注国语曰遽疾也玉篇曰遽急也)</p>
<p>
	　　何缘致此清净众会(致陟利反颜注汉书曰致谓引而至之也)</p>
<p>
	　　不惮(惮唐干反郑笺诗曰惮难也谓急难辛苦也难音那干反)</p>
<p>
	　　雉堞崇峻(雉直尔反堞徒协反公羊传曰五板为堵五堵为雉百雉为城何休注曰二万尺也周十一里三十三步二尺公侯之制也礼记曰天子千雉盖受雉之城千百七十雉子男五十雉天子周城诸侯千城千城者缺其南面以受过也杜注左传曰堞女墙也崇高也堞字又作[堉-月+木]也)</p>
<p>
	　　风黄淡热(文字集略曰淡为胸中液也骞师注方言曰淡字又作痰也)</p>
<p>
	　　辛头波罗香(辛头者河名也谓即阿耨达池西面金牛口出水流入信度国者是也波罗此云岸也谓其香生彼河岸故以出处为名耳)</p>
<p>
	　　阿卢那跋底香(阿卢那者此云赤色跋底者有也或云极也谓此香极有赤色堪以染绯色甚鲜明故因名耳也)</p>
<p>
	　　乌洛迦栴<a>檀香</a>(乌洛迦者西域蛇名其蛇常患毒热投此香树以身绕之热毒便息故因名也或曰此蛇最毒螫人必死唯此旃檀能治故以为名耳)</p>
<p>
	　　城名多罗幢(多罗者义翻为明净或曰精等明净也说昔有王名明净眼憧创建此城故从立名耳)</p>
<p>
	　　怡畅心(怡与脂反毛诗传曰怡悦也汉书集注畅通)</p>
<p>
	　　抚其孤弱(抚麸禹反汉书集注曰抚慰也郑注周礼曰抚按也杜注左传曰抚恤之也)</p>
<p>
	　　阿那罗王(此云无猒足也或云普可畏声言其王可畏声名普遍诸国也)</p>
<p>
	　　以为其脐(脐字宜从肉经本有作齐者谬也)</p>
<p>
	　　十万猛卒(卒作没反方言曰南楚东海之间呼隶人给事者谓之卒也)</p>
<p>
	　　褊(方缅反字宜从衣作)</p>
<p>
	　　攘臂嗔目(攘如羊反孟子曰攘臂而下车顾野王曰攘谓除去衣袂而出臂也袂音弥励反袖也)</p>
<p>
	　　挑(天雕反)</p>
<p>
	　　曾不顾惧(广雅曰顾眷也言不眷恋身命怖惧死也)</p>
<p>
	　　命之同坐(广雅曰命呼也)</p>
<p>
	　　承旨(玉篇曰旨意也)</p>
<p>
	　　富赡断其所作(断都管反说文曰断截也孔安注书曰断绝也)</p>
<p>
	　　靡不该练(珠丛曰靡无也广雅曰该咸也包也小雅曰该[佫-口+用]也珠丛曰镕金曰炼煮丝令熟曰练也该字又作[目*亥]练字镕金从金煮[糸*系]从[糸*系]或从散水也)</p>
<p>
	　　伊罗婆拏大象王(伊罗谓伊陀罗即帝释名也婆孥云出声也言此大象时出美声娱乐帝释也或曰伊谓能出也罗婆拏声也娱乐如前说)</p>
<p>
	　　修臂(毛诗传曰修长也案玉篇修饰修长字皆从彡唯晡修字从肉也)</p>
<p>
	　　如渔(渔御居反疑据二反说文曰渔捕鱼也字又作[泳-永+(魚/魚)][敲-高+(虎-儿+魚)]二形也)</p>
<p>
	　　[打-丁+毛]动([打-丁+毛]呼高反搅也)</p>
<p>
	　　城名无量都萨罗(都萨罗者都谓都罗此云喜也萨罗此云出生也言此城中出生无欢喜之事故名也)</p>
<p>
	　　经卷第六十七入法界品之八</p>
<p>
	　　廛店邻里(廛除连反郑注礼曰廛谓市物邸舍也谓停估客坊邸也尚书大传曰八家为邻三邻为朋三朋为里五里为邑此虞夏之制也廛字经本从厂作者谬也)</p>
<p>
	　　岩[山/(獻-七)](巚鱼偃反说文曰岩峰也郭璞注尔雅曰巚谓山形如累重甑也字或作囐)</p>
<p>
	　　鬻香(鬻与六反玉篇曰鬻卖也卖鬻从每羹鬻从米)</p>
<p>
	　　摩罗耶山(具云摩利伽罗耶其山在南天竺境摩利伽耶国南界而因国以立山名其山中多出白旃檀木也)</p>
<p>
	　　香名先陀婆(先陀婆此云名盐其香似之故以名耳)</p>
<p>
	　　船师名婆施罗(此翻为自在也)</p>
<p>
	　　部多宫(部多此云自生谓此类从母生者名夜叉化生者名部多也)</p>
<p>
	　　晨晡(尔雅曰晨早也玉篇曰脯伽申也)</p>
<p>
	　　晷漏延保(晷音轨李善注文选曰晷漏曰影也细分晷与漏别故周礼云表长八尺夏至曰晷长六寸日益南晷益长也文字集略曰漏刻谓以筒受水刻节昼夜百刻)</p>
<p>
	　　理断(断都乱反郑注礼记曰断决也)</p>
<p>
	　　良久(玉篇曰良犹长也长对于短非蹔时也)</p>
<p>
	　　国名输那(输音暑借上声呼正曰输罗此翻为勇猛也)</p>
<p>
	　　城名迦陵迦林(以义翻之名相[門@(亞*斤)]诤时此据因[門@(亞*斤)]诤建国立名)</p>
<p>
	　　波利质多罗树(具云波利耶怛罗拘毗陀罗此云香遍树谓此树根茎枝叶花实皆香普能遍熏忉利天宫)</p>
<p>
	　　迦邻陀衣(细锦衣也)</p>
<p>
	　　迫窄(窄侧格反玉篇曰迫犹逼也广雅曰迫狭也窄隘也窄字经作迮者俗也)</p>
<p>
	　　婆楼那天(此云水天也)</p>
<p>
	　　良沃田(良善也颜注汉书曰沃溉灌也言其土地有溉灌之利)</p>
<p>
	　　庵罗林(庵罗果名状貌似此方[木*奈]其味如梨也)</p>
<p>
	　　婆须蜜多(此云世友亦曰天友或云宝亦曰财)</p>
<p>
	　　经卷第六十八入法界品之九</p>
<p>
	　　唇吻(吻无粉切苍颉篇曰吻谓唇两角头边也)</p>
<p>
	　　蹈彼门阃(蹈徒到切阃苦本切说文曰蹈蹋也阃门限也阃字又作捆也)</p>
<p>
	　　<a>居士</a>名鞞瑟胝罗(此翻为缠裹也或曰包摄谓现广大身可以含容国土也胝字上声呼之)</p>
<p>
	　　<a>弥勒</a>(具云昧怛[口*履]曳此翻为慈氏也)</p>
<p>
	　　山名补怛洛迦(此翻为小花树山谓此山中多有小白花树其花甚香香气远及也)</p>
<p>
	　　泉流萦映(萦于营切珠丛曰萦卷之也字指曰映不明也按经意言泉流交络互相缠络互相隐映故曰萦映也映字经本有作月边英者盖是胸臆)</p>
<p>
	　　树林蓊郁(蓊乌孔切玉篇曰蓊郁谓草木茂盛也蓊字汉书相如传从竹下作翁也)</p>
<p>
	　　迁移(迁匕延切郑注礼曰迁犹变改也毛诗传曰迁犹去也)</p>
<p>
	　　城名堕罗钵底(此翻为门主或曰有门谓古者建立此城王之号也)</p>
<p>
	　　壳(苦角切经本有作[穀-禾+卵]者元不是字也)</p>
<p>
	　　迦毗罗城(具云迦比罗皤窣都言迦比罗者此云黄色也皤窣都者所依处也谓上古有黄头仙人依此处<a>修道</a>故因名耳)</p>
<p>
	　　夜神婆珊婆演底(具云婆伞多婆演底言婆伞多者此云春也婆演底主当也谓于春时此神主当守护众生及诸苗稼也或曰婆罗婆萨那此云依止<a>无畏</a>谓与众生作依止处令离怖畏又中天竺本云跋僧多此云春生谓能生物善故借喻名耳)</p>
<p>
	　　伫立未久(伫除吕切李善注文选云伫立貌也郭璞注尔雅曰伫企也谓举足竦望有所敬待也)</p>
<p>
	　　方隅(隅语俱切郑玄注考工记日隅[角-土+(人/人)]也方谓四方隅谓四维也)</p>
<p>
	　　慞惶(慞诸羊切切韵称慞惧也三苍曰惶恐也)</p>
<p>
	　　为作灵药(灵谓神灵也)</p>
<p>
	　　藤罗所罥(藤但登切罥古泫切切韵称卦也藤性缘物自织成罗也)</p>
<p>
	　　欲度沟洫(沟古侯切洫许域切苞氏注论语曰方里为井井间有沟沟深四尺十里为城城间有洫洫广深八尺也)</p>
<p>
	　　令诸世事悉得宣叙(尔雅曰宣示也说文曰叙次第也言显示得其次第也)</p>
<p>
	　　盗塔寺物(塔具云窣堵波谓置<a>佛舍利</a>处也寺名依梵本中呼为鞞诃罗此云游谓众生共游止之所也三苍曰寺馆舍也馆舍与游义称相近耳又风俗通曰寺司也匡之有法度者也今诸侯所止皆曰寺也释名曰寺嗣也治事者相继嗣于内也今若以义立名则<a>佛弟子</a>助佛杨化住持正法同后三说若直据梵本敌对而翻则如初释也)</p>
<p>
	　　夜久眠寐(寐弥利切毛诗传曰寐寝也玉篇曰寝谓偃卧熟也)</p>
<p>
	　　劝喻(苍颉篇曰喻谏也)</p>
<p>
	　　经卷第六十九入法界品之十</p>
<p>
	　　遽发是念(遽渠虑切玉篇曰遽急也)</p>
<p>
	　　被大精进甲(被皮义切)</p>
<p>
	　　悉苦无味(味犹乐也言皆是苦无可乐恋)</p>
<p>
	　　捶(之蕊切说文曰捶杖击也按捶字说文从手玉篇从木声类从竹耳)</p>
<p>
	　　其心泰然(珠丛曰泰通也凡离忧塞者心则通畅耳)</p>
<p>
	　　为现不乐世间欲乐(上乐字五教切下乐字即各切)</p>
<p>
	　　婴<a>妄想</a>(汉书集注曰婴绕也加也言为妄想之所缠绕也)</p>
<p>
	　　得此解脱其已久如(久谓久近如谓如何故维摩观众生品云<a>舍利</a>弗问天曰天止此室其已久如答曰如耆年解脱舍利弗言止此久耶天曰耆年解脱亦何如久今准此文久如即是久近如何之问[(受-又+ㄆ)*辛]也)</p>
<p>
	　　嫔御有十亿(嫔婢人切贾注国语曰妾御曰嫔毛诗传曰嫔妇也郑注礼云嫔谓妇人有法度者之称也周礼有九嫔教九御蔡雍曰天子凡衣服加于身饮食入于口妃妾接以寝皆日御御之所亲爱则曰幸也)</p>
<p>
	　　我时寻觉(杜注左传曰寻续也)</p>
<p>
	　　金刚脐佛(脐字从肉)</p>
<p>
	　　经卷第七十入法界品之十一</p>
<p>
	　　不藉耕耘而生稻梁(耘于君反梁吕羊反毛诗传曰耘除草也说文曰梁米名也耘字经本作芸者乃是芸台菜字非此所用梁字或亦从禾也)</p>
<p>
	　　良臣猛将(将即亮反谥法曰小心敬事曰良顺理习善曰良今谓止私存国曰良臣谋而后勇曰猛将)</p>
<p>
	　　中夭(中张仲反夭于矫反孔安注书曰少丧曰夭也)</p>
<p>
	　　陵蔑他人(蔑莫结反苍颉篇曰陵侵也玉篇曰陵慢也郑笺诗曰蔑轻曰陵说文单作夌又有从心作者俗通用)</p>
<p>
	　　众景夺曜(说文曰景光也曜照也曜字又从光也)</p>
<p>
	　　大臣辅佐(佐臧个反郑注礼曰辅助也佐副也言臣之于君有副助变理之用也)</p>
<p>
	　　无高倨心(倨居御反杜注左传曰倨慠慢也郑注礼曰倨不敬也)</p>
<p>
	　　经卷第七十一入法界品之十二</p>
<p>
	　　受种种如来命(郑笺诗曰命教令也)</p>
<p>
	　　高七多罗树(多罗树似此方棕榈树然西域者其高例十丈余故经中取为定量)</p>
<p>
	　　波头摩花(或曰钵蹋忙此翻为赤莲花也)</p>
<p>
	　　<a>觉悟</a>(觉古貌反字又作寤)</p>
<p>
	　　经卷第七十二入法界品之十三</p>
<p>
	　　莲花覆合(覆抚目反还也复也)</p>
<p>
	　　罢游观时(罢蒲架反玉篇曰罢止也休也)</p>
<p>
	　　杵破(杵昌与反打也字宜从手其掊杵字从木)</p>
<p>
	　　苗稼不登(马融注论语曰树五谷曰稼也小雅曰登升也谓谷收则可升场耳也)</p>
<p>
	　　枯槁(槁苦老反说文曰槁木枯也郑玄注周礼曰槁木干也槁正宜作槁其槁音苦倒反杜注左传曰槁乃劳义非经所用)</p>
<p>
	　　衣裳弊恶(弊毗例反说文曰衣败为弊玉篇曰[敝-ㄆ]与敝同上杜注左传曰敝衰坏之也)</p>
<p>
	　　皴裂(上七伦反下力哲反)</p>
<p>
	　　床榻(榻他答反)</p>
<p>
	　　仁慈孝友(释名曰仁忍也好生恶杀<a>善恶</a>含忍也尔雅曰善事父母为孝善事兄弟为友也)</p>
<p>
	　　瞻奉抚对(抚芳武反瞻视也奉承也汉书集注曰抚慰也恤也对谓抵对)</p>
<p>
	　　淫佚(佚夷曰反苍颉篇曰佚惕也乐也惕音荡)</p>
<p>
	　　枯涸(涸何各反广雅曰涸尽也)</p>
<p>
	　　油云被八方(孟子曰天油然兴云沛然下雨则苗浡然而长也毛诗音义曰油云春云也言能润泽万物也)</p>
<p>
	　　大王临庶品(郑玄注周礼曰临尊适卑贾注国语曰临治也治谓治理也庶众也品类也)</p>
<p>
	　　暴虐(暴蒲报反玉篇曰暴陵犯也虐灾也)</p>
<p>
	　　刑狱皆止措(措仓固反郑玄注考工记曰措犹置也置谓废也)</p>
<p>
	　　残害(颜注汉书曰残谓多所杀戮也苍颉篇曰残物切也)</p>
<p>
	　　大豚(豚徒魂反方言曰豚豕子也)</p>
<p>
	　　佥然备(佥七廉反尔雅曰佥皆也广雅曰佥同也备具也)</p>
<p>
	　　入池自抚鞠(鞠居六反王逸注楚辞曰抚持也鞠谓撮之也撮音[夕/鹿]括反鞠字正宜从手)</p>
<p>
	　　夜叉(此云祠祭鬼谓俗间祠祭以求恩福者旧翻为捷疾鬼也)</p>
<p>
	　　毗舍阇(此云啖人精气鬼也)</p>
<p>
	　　中宵(中张仲反宵相遥反宵夜也)</p>
<p>
	　　经卷第七十三入法界品之十四</p>
<p>
	　　宿植(植丞力反苍颉篇曰植种也)</p>
<p>
	　　囹圄(囹历丁反圄鱼举反郑注礼曰囹圄所以禁守系者若今之别狱也说文曰囹圄谓周之狱名也)</p>
<p>
	　　榜笞(榜普庾反笞敕之反字书曰榜捶也说文曰笞击也榜字宜从手也)</p>
<p>
	　　膑割(膑蒲忍扶忍二反大戴礼曰人生暮而膑生然后行也说文曰膑膝骨也尚书大传曰决关梁踰城郭而路盗者其刑膑顾野王曰谓断足之刑即吕刑之[跳-兆+非]周礼之则类也字宜从骨经本从月作者俗)</p>
<p>
	　　宽宥(宥云救反杜注左传曰宥赦也)</p>
<p>
	　　盗入宫闱(闱于归反尔雅曰宫中门谓之闱其小者曰闺小闺曰合也)</p>
<p>
	　　王之宝祚(祚才故反宝谓大宝书大宝位玉篇曰祚位也)</p>
<p>
	　　赫然大怒(郑笺诗曰赫然怒貌毛诗传曰赫赤也谓人大怒则面色赤也)</p>
<p>
	　　毁形降脱(降古巷反尔雅曰降下也谓下好服又可着恶衣服致也)</p>
<p>
	　　拘留孙(具云羯罗迦寸陀此云所应断已断也)</p>
<p>
	　　萨遮尼干(萨遮此云有也尼乾者具云尼干连陀言尼者不也干连陀系也谓此类外道裸形自饿以少欲不为衣食所系故也)</p>
<p>
	　　御群生(孔安注书曰御治也谓治理之也郑注礼云御励也谓劝化之也)</p>
<p>
	　　园林名岚毗尼(岚卢含反或曰流弥尼此云乐胜圆光是皆天女之名因来此处遂以其处名耳)</p>
<p>
	　　经卷第七十四入法界品之十五</p>
<p>
	　　被求一切智坚誓甲(被皮义反着也)</p>
<p>
	　　传来(传除线反字从[十/田/ㄙ]不从甫)</p>
<p>
	　　果从兜率(玉篇曰界遂也)</p>
<p>
	　　坑坎塠阜(坎口揽反塠都回反阜夫九反易曰坎陷也王逸注楚辞曰塠高土也尔雅曰高平曰陆大陆曰阜塠字又作堆也)</p>
<p>
	　　瓦砾荆棘株杌(砾零击反说文曰小石曰砾也荆棘草秽通语也说文曰株树根也杌谓[利-禾+名]去枝柯者也)</p>
<p>
	　　毕洛叉树(或曰毕利叉此云高显谓佛于下降诞则谓高胜名显人天故日高显也或有处云佛于阿戍迦树下生者也)</p>
<p>
	　　诸佛脐中(脐字从肉)</p>
<p>
	　　释种女瞿波(瞿波或曰瞿夷此翻为守护地也)</p>
<p>
	　　经卷第七十五入法界品之十六</p>
<p>
	　　爱念情至(至犹极也)</p>
<p>
	　　为其安立(为于伪反)</p>
<p>
	　　十方无间(颜注汉书曰间空也谓无空隙之处也又音古闲反文纪传注曰容也谓更无容受之处也)</p>
<p>
	　　足趺隆起(小雅曰隆高也)</p>
<p>
	　　身上分(分符问反)</p>
<p>
	　　颊(兼[打-丁+(刀/(刀*刀))]反)</p>
<p>
	　　鲜白(鲜相延反玉篇曰鲜明也)</p>
<p>
	　　睫(煎叶反又作[目*夾])</p>
<p>
	　　身上靡(靡亡彼反汉书拾遗曰靡倾也倾谓偃卧也)</p>
<p>
	　　翊从(翊以力反尚书大传曰翊辅也毛诗传曰翊敬也字又作翼翼与翊义古别今通也)</p>
<p>
	　　洪纤得所(纤相监反蔡雍注班固典则曰洪大也纤细也)</p>
<p>
	　　修短合度(修长也郑玄注周礼曰度谓尺丈之数也言其长短合折中之节度也)</p>
<p>
	　　先太子行(先谓于先行也)</p>
<p>
	　　讽咏(郑注礼曰背文诵曰讽也)</p>
<p>
	　　殒灭(殒为敏反声类曰殒没也)</p>
<p>
	　　非其匹偶(偶吾苟反毛诗传曰匹配杜注左传曰匹敌也玉篇曰偶谓不奇只也贾注国语曰偶对也玉篇[禾*禺]对之[禾*禺]从耒偶尔之偶从立人)</p>
<p>
	　　暂特假寐(寐蜜二反毛诗传曰寐寝也诗曰假寐永勤笺曰不脱衣而眠谓之假寐也玉篇曰假寐衣冠坐而眠熟也)</p>
<p>
	　　为谁守护(护谓三护亦曰三监女人志弱故藉三护幼小父母护适人夫[(工*几)/耳]护今此通问故言谁也监护之文经书悬合耳也)</p>
<p>
	　　开剖(剖潘吼反玉篇曰剖破苍颉篇曰剖析之也)</p>
<p>
	　　巧断(断都乱反)</p>
<p>
	　　冠以妙藏(冠古乱反)</p>
<p>
	　　被以火焰(被皮义反)</p>
<p>
	　　无讥丑(郑注礼曰讥呵察也毛诗传曰丑恶也言无可呵毁猥恶之事)</p>
<p>
	　　天缯纩(缯疾绫反纩苦谤反说文曰缯帛也绵也小雅曰絮之细者曰纩也)</p>
<p>
	　　芬馨(馨显刑反郭注尔雅曰芬谓香气调和也说文曰馨谓香之远闻也)</p>
<p>
	　　尊宿(宿谓旧也)</p>
<p>
	　　下车步进(王逸注楚辞曰步徐行也进向前也)</p>
<p>
	　　立佛支提(支提者具云制底耶谓于佛阇维处置坟及安佛所说经台阁之名也此翻为积集谓是人天积集无量福善之所也又或翻为生净信处也)</p>
<p>
	　　竟不可得(郑笺诗曰竟终日)</p>
<p>
	　　愿得[佫-口+用]瞻侍(说文曰[佫-口+用]具也顾野王曰[佫-口+用]谓预早为之也孔安注书瞻视也谓看视也)</p>
<p>
	　　毛孔量(量力仗反谓分位也)</p>
<p>
	　　经卷第七十六入法界品之十七</p>
<p>
	　　御捍(御鱼举反捍何旦友郭注尔雅曰御谓禁制之也杜注左传曰御止也捍卫也蔽也蔽谓遮塞之也捍字声类作捍也)</p>
<p>
	　　廓彻心城(方言曰张小使大谓之廓尔雅曰廓大也通俗文曰廓宽也说文曰彻通也此中经意谓以理融事小遍法界故曰张小使大)</p>
<p>
	　　严肃(毛诗传曰严威也肃缩也缩谓齐限者令缩退也言其威德肃物)</p>
<p>
	　　逐诸恶法(玉篇曰逐驱也)</p>
<p>
	　　莹彻心城(苍颉篇曰莹治也贾注国语曰彻明也说文曰彻通也今谓治理心城使其通达无所拥塞也)</p>
<p>
	　　部分心城(分符问反谓有部类有分齐者也)</p>
<p>
	　　罗刹鬼王(罗刹者具云罗刹婆此翻为可畏也言王者谓即毗沙门)</p>
<p>
	　　悉达太子(悉达者具云萨缚頞他悉地地字应平声呼言缚者此云一切也頞他事也悉地成也言其于一切所应作事皆已成就)</p>
<p>
	　　虽不踰本(字林曰踰越也)</p>
<p>
	　　楼至如来(楼至具云噜支此翻为爱乐也)</p>
<p>
	　　造<a>僧伽</a>蓝(具云僧伽罗摩言僧伽者此云众也罗摩院也)</p>
<p>
	　　营办什物(颜注汉书曰什物谓为生之具也三苍曰什聚也杂也吴楚之间资生杂具谓之什物有数十事物为什物育数十事物为什物者此盖少知之说也)</p>
<p>
	　　拖(驮之轻声)婆(婆之上声)荼(荼之上声)沙(史我反)缚(房我反)哆(哆之上声)也(夷我反)娑(娑之上声)么(莫我反)</p>
<p>
	　　众峰齐峙(峙持止反广雅曰峙止立也字宜从止有从山者谬也)</p>
<p>
	　　他(他之上声)奢(尸何反借音也)叉(楚我反)娑哆(娑桑纥反哆当我反)婆(婆之上声)车(昌遮反)娑么(娑桑我反)诃婆(并上声呼)縒(仓我反)伽(伽之上声)吒(陟伽反)拏(搦可反)娑颇(娑桑纥反)娑伽(并上声呼)也娑(也夷我反娑字上声呼之)侘(耻加反)</p>
<p>
	　　咸综无遗(综子贡反三苍曰综理经也谓整理经纬之都本也)</p>
<p>
	　　蕴其深解(蕴于顿反杜注左传曰蕰庆也方言曰蕰积也马融注论语曰蕰藏也)</p>
<p>
	　　咒诅(诅侧预反郑玄注周礼曰诅谓祝使其败露也)</p>
<p>
	　　痊愈(痊匕缘反愈俞矩反郭象注庄子曰痊谓病除也玉篇曰病差曰愈字又作病)</p>
<p>
	　　别知(别彼列反)</p>
<p>
	　　珠贝(案西城以贝为钱故列在宝类)</p>
<p>
	　　鸡萨罗(师子身毛旋文呼为鸡萨啰西域有宝旋文恰如师子毛旋形故从其为名耳也)</p>
<p>
	　　城名婆怛那(具云难陀婆怛那言难陀者此云喜也婆怛那者增益也其国名南印度境内)</p>
<p>
	　　经卷第七十七入法界品之十八</p>
<p>
	　　涸无量爱欲海(广雅曰涸尽也谓令其竭尽也)</p>
<p>
	　　杜绝诸恶道(贾注国语曰杜塞也说文曰杜塞闭也说文字乃作殿也)</p>
<p>
	　　如济客(毛诗传曰济渡也案客谓寄居之称故采樵寄山济渡寄水饮士寄醉贾人寄屋皆谓之客)</p>
<p>
	　　重任(重直勇反任如禁反)</p>
<p>
	　　佣作(佣与恭反作则各反玉篇曰佣谓役力受直也谷梁传曰作为也)</p>
<p>
	　　低下(低丁奚反)</p>
<p>
	　　旃荼罗(此云执暴恶人)</p>
<p>
	　　犗牛(犗加迈反切韵称犗犍牛也)</p>
<p>
	　　舟艥(艥秦业资叶二反通俗文曰擢谓之楫释名曰楫捷也拨水使舟倢疾也又案楫字不着戈音乃资叶反然训义无别)</p>
<p>
	　　良工(良善也工技也)</p>
<p>
	　　捃拾(捃居韵居恽二反汉书集注曰捃收也)</p>
<p>
	　　冠王冠(上冠字古乱反下冠字古端反)</p>
<p>
	　　损耗(耗呼告反减也)</p>
<p>
	　　善知识之所致耳(颜注汉书曰致谓引而至之也)</p>
<p>
	　　此善渔人(渔语居语据二反工能于事曰善也说文曰渔捕鱼也大篆字又作[泳-永+(魚/魚)]考声作[(土/魚)*ㄆ]二体也)</p>
<p>
	　　过尔焰海(尔焰者此云所知谓智所知境非预识境由其转若南声为尔盐故非转毗若南声也)</p>
<p>
	　　哽噎(哽加杏反说文曰哽谓食肉亭骨在喉内也悲忧咽塞者似其亭骨在喉故借喻言耳)</p>
<p>
	　　自盈其手(韩康注易云盈满也)</p>
<p>
	　　经卷第七十八入法界品之十九</p>
<p>
	　　曩于福城(曩那朗反尔雅曰曩曏也珠丛曰曏谓往时也曏音虚鞅反)</p>
<p>
	　　擐大悲甲(擐胡串反杜注左传曰擐贯也贾注国语曰擐衣甲也衣音意)</p>
<p>
	　　断贪鞅(鞅于仰反鞅谓扐牛头木绳牛以此绳不能脱于重载凡夫由其贪惑不能断<a>生死</a>之鞅绳也)</p>
<p>
	　　撤睡盖(撤除列诸列二反字书曰撤除也去也)</p>
<p>
	　　四流漂汨者(汨荣笔反珠丛云汨流急皃也又音古没反尚书大传曰汨乱也汉书集注曰汨流急皃今取流急也)</p>
<p>
	　　饮以<a>甘露</a>(饮于禁反饮飤水也)</p>
<p>
	　　住邪济者(毛诗传曰济渡也谓行其道者如渡者求于异津故此借喻名耳)</p>
<p>
	　　晓诲(说文曰晓说也音税)</p>
<p>
	　　犷[仁-二+戾](犷古猛反[仁-二+戾]零计反)</p>
<p>
	　　坑阱(阱疾政反郑玄注周礼曰阱谓穿地为堑所以捕兽其超踰者则陷焉案籀文作阱[(虍-七+(一/卄/卄))*又]古文作汬也)</p>
<p>
	　　苦的(的谓准的鹿[〦/(刀*ㄚ*(留-刀-田))/肉]也)</p>
<p>
	　　箧(牵[打-丁+(刀/(刀*刀))]反郑注礼记曰宬衣物函曰箧)</p>
<p>
	　　贮(陟吕反)</p>
<p>
	　　毗笈摩药(毗笈摩者此云普去也谓能普去一切疾病也)</p>
<p>
	　　周给(周帀供给故云周给也)</p>
<p>
	　　利矛(矛莫胡反)</p>
<p>
	　　兵仗(仗除亮反风俗通曰仗者刀戟之总名也)</p>
<p>
	　　钳鋷(鋷尼輙反玉篇曰鋷谓拔去[目*妾]发也经本有作镊者此乃车轴端铁非经所用)</p>
<p>
	　　阿伽陀药(此云无病药也谓有药处必无有病也)</p>
<p>
	　　婆楼那风(此云迅猛风也其风坚密如持世界风轮也)</p>
<p>
	　　毒不能中(中陟仲反中犹着也)</p>
<p>
	　　大应伽药(应伽此云身身有四名一曰迦耳二曰设理罗三曰第诃四曰应伽然应伽亦云分谓支分也)</p>
<p>
	　　药树名珊陀那(珊陀那者此云和合或云续断谓此药能令已断伤者再续和合也)</p>
<p>
	　　初无所损(言从初已来不会损也)</p>
<p>
	　　药名阿蓝婆(此云汁药其药出香山及雪山中天生在于石臼内或云得喜谓得此药者皆生欢喜也)</p>
<p>
	　　波利质多罗树(波利此云遍也亦曰周帀质多罗云间错庄严也言此树众杂色花周帀严饰或曰圆妙庄严也)</p>
<p>
	　　婆师迦花(具云婆利史迦言婆利史者此云雨也迦谓迦罗此云时也西域呼夏为雨其花生于夏时故名也)</p>
<p>
	　　瞻卜迦花(此云黄色花其花有香气而形似支子花也)</p>
<p>
	　　苏摩那花(此云悦意花其花形色俱媚令见者心悦故名也)</p>
<p>
	　　海[山*鳥]([山*鳥]当老反孔安注书曰海曲谓之[山*鳥]说文曰海中往往有山可止曰[山*鳥]也)</p>
<p>
	　　<a>椰子</a>(椰余遮反)</p>
<p>
	　　药汁名诃宅迦(此云金色水甚可于九转还丹之力也)</p>
<p>
	　　灯炷(炷之遇之庾二反)</p>
<p>
	　　筋(居欣反字宜从月经本有从角者谬)</p>
<p>
	　　迦陵频伽鸟(此云美音鸟或曰妙声鸟此鸟本出雪山在[穀-禾+卵]中能鸣其音和雅听者无厌也)</p>
<p>
	　　飞则劲捷(劲甄定反捷钱叶反说文曰劲强也王逸注楚辞曰捷疾也劲字从力捷字本从人今俗用也)</p>
<p>
	　　摩诃那伽(此云龙亦云象今此力士力如龙象故名耳)</p>
<p>
	　　射师(射食夜反)</p>
<p>
	　　摩竭鱼(此云大体也谓即此方巨鳌鱼其两目如日张口如[山*間]谷吞舟光出濆流如潮若欱水如壑高下如山大者可长二百里也)</p>
<p>
	　　安缮那药(缮时战反其药色似青黛可以和合眼药然今所明自据别法也)</p>
<p>
	　　延龄药(龄历丁反尔雅曰延长也广雅曰龄年也礼记曰古之谓年为龄)</p>
<p>
	　　楔(先结反案说文作[打-丁+屑])</p>
<p>
	　　渗漏(渗所禁反水潜没也字宜从参经本有从喿者音早非经所用也)</p>
<p>
	　　经卷第七十九入法界品之二十</p>
<p>
	　　醉傲(傲五告反杜注左传曰傲不敬也广雅曰傲慢也案诸字书傲字皆从立人今经本从竖心者谬)</p>
<p>
	　　阿那婆王(阿修罗之别名未详其义)</p>
<p>
	　　兜沙罗色(具云兜沙兜罗色言兜沙者此云霜也兜罗水也或有经本兜罗沙者准知也)</p>
<p>
	　　狱卒(卒则没反也)</p>
<p>
	　　长者子瞿波罗(案西方训字瞿有九义此中但取地白义波罗此云守护也谓守护心地或守护白法)</p>
<p>
	　　摩罗提国(具云摩罗耶提致此云鬘陀或曰摩罗耶者山名也提数中也言此国中央有摩罗耶山故因名也)</p>
<p>
	　　拘吒聚落(具云拘吒迦此云小舍或曰多家亦云多楼观以此聚落中楼阁多也)</p>
<p>
	　　经卷第八十入法界品之二十一</p>
<p>
	　　优昙花(优昙此云希有也此花多时乃一开也)</p>
<p>
	　　俨然坐(俨鱼捡反)</p>
<p>
	　　加被(被皮义反杜注左传曰加益也孔安注书曰被及也谓以益相及也又珠丛曰从加恩谓之被也)</p>
<p>
	　　担众宣威(担为戒担主与军旅为要约也故郑玄注周礼曰戒担要之以刑也毛诗传曰宣示也)</p>
<p>
	　　听讼断狱(听他寗反断都乱反孔安国注书曰听谓察是非也周礼曰狱讼者听而断之郑玄注公羊争罪曰狱争财曰讼玉篇曰断谓裁制分决也)</p>
<p>
	　　辅弼(弼皮笔反尚书大传曰天子必有四邻前仪后丞左辅右弼廉洁而切直曰弼大戴礼曰弼者拂也拂天子之尚常立其名匡过而谏诤谓之弼)</p>
<p>
	　　阿迦尼吒天(具云阿迦尼瑟吒天此云色究竟天也广释如上第二十二卷中)</p>
<p>
	　　沾洽(广雅曰沾清也玉篇曰洽濡也沾字或通作沾也)</p>
<p>
	　　炎热(炎于严反尔雅曰炎熏也郭璞注曰旱气熏灼人也)</p>
<p>
	　　大方广佛花严经音义卷下</p>
		

	
	

		</div></div><hr><script charset='utf-8' src='../../js/footer.js'></script></body></html>