<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第八十二卷 法苑珠林' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第八十二卷 法苑珠林</center></div><div class='fo'><center>经文出处:来自无量光明网</center><br/><br>
			<p>
	　　<strong>第八十二卷 法苑珠林</strong></p>
<p>
	　　西明寺<a>沙门</a>释道世撰</p>
<p>
	　　<a>六度</a>篇第八十五之三</p>
<p>
	　　持戒部第二(此别三部) 述意部 劝持部 引证部</p>
<p>
	　　述意部第一</p>
<p>
	　　窃闻。戒是人师道俗咸奉。心为业主。凡圣俱制。良由三宝所资四生同润。故经曰。<a>正法</a>住正法灭。意在兹乎。是以持戒为德。显自大经。性善可崇。明乎大论。戒复方之日月。譬若宝珠。义等涂香。事同惜水。越度大海。号曰牢船。生长善牙。又称平地。是以<a>菩萨</a>禀受微尘不缺。<a>罗汉</a>护持纤芥无犯。宁当抱渴而死弗饮水虫。乃可被系而终无伤草叶。书云。立身行道。扬名于后世。言行忠信。战战兢兢。岂可放纵心马不加辔勒。驰骋情猿都无制锁。浮囊既毁前路何期。德瓶已破胜缘长绝。或复要聚恶人朋结凶党。更相扇动备造愆瑕。无惭无愧。不羞不耻。日更增甚。转复沉浮。似若葶苈艾蒿枝叶皆苦诃梨果树遍体无甘。从明入闇无复出期。劫数既遥痛伤难忍。于是镬汤奔沸猛气冲天。炉炭赫曦爆声烈地。镕铜灌口则腹烂肝销。铜柱逼身则骨肉俱尽。宛转呜呼何可言念。如斯等苦寔由毁戒也</p>
<p>
	　　劝持部第二</p>
<p>
	　　如大庄严论云。若能至心持戒乃至殁命得现果报。我昔闻。难提跋提城有优婆塞。兄弟二人。并持<a>五戒</a>。其弟尔时卒患胁痛气将欲绝。时医语之。食新杀狗肉。并使服酒所患必除。病者白言。其狗肉者为可于市买索食之。饮酒之事愿舍身命。终不犯戒而服于酒。其兄见弟极为困急。赍酒语弟。舍戒服酒。以疗其病。弟白兄言。我虽病急。愿舍我身命。不犯戒而饮此酒。即说偈言</p>
<p>
	　　怪哉临命终破我戒璎珞</p>
<p>
	　　以戒庄严身不用殡葬具</p>
<p>
	　　人身既难得遭值戒复难</p>
<p>
	　　愿舍百千命不毁破禁戒</p>
<p>
	　　无量百千劫时乃值遇戒</p>
<p>
	　　阎浮世界中人身极难得</p>
<p>
	　　虽复得人身值正法倍难</p>
<p>
	　　时复值法宝愚者不知取</p>
<p>
	　　善能分别者此事亦复难</p>
<p>
	　　戒宝入我手云何复欲夺</p>
<p>
	　　乃是怨憎者非我之所亲</p>
<p>
	　　兄闻是已。答其弟言。我以亲故不为沮坏。弟白兄言。非为亲爱乃是殁败。即说偈言</p>
<p>
	　　我欲向胜处毁戒令堕坠</p>
<p>
	　　舍戒乃如是云何名亲爱</p>
<p>
	　　我勤习戒根乃欲见劫夺</p>
<p>
	　　所持五戒中酒戒最为重</p>
<p>
	　　今欲强毁我不得名为亲</p>
<p>
	　　兄问弟言。云何以酒为戒根本耶。弟即说偈。以答兄言</p>
<p>
	　　若于禁戒中不尽心护持</p>
<p>
	　　便为违大悲草头有酒滴</p>
<p>
	　　尚不敢尝触以是故我知</p>
<p>
	　　酒是恶道因在家修多罗</p>
<p>
	　　说酒之恶报唯佛能分别</p>
<p>
	　　谁有能测量佛说身口意</p>
<p>
	　　三业之恶行唯酒为根本</p>
<p>
	　　复堕恶行中往者优婆夷</p>
<p>
	　　以酒因缘故遂毁余四戒</p>
<p>
	　　是名恶行数酒为放逸根</p>
<p>
	　　不饮闭恶道能获信乐心</p>
<p>
	　　去悭能舍财首罗闻佛说</p>
<p>
	　　能获无量益我都无异意</p>
<p>
	　　而欲毁犯者略说而言之</p>
<p>
	　　宁舍百千命不毁犯<a>佛教</a></p>
<p>
	　　宁使身干枯终不饮此酒</p>
<p>
	　　假使毁犯戒<a>寿命</a>百千年</p>
<p>
	　　不如护禁戒即时身命灭</p>
<p>
	　　决定能使差我犹故不饮</p>
<p>
	　　况今不定知为差为不差</p>
<p>
	　　作是决定心心生大<a>欢喜</a></p>
<p>
	　　即获见<a>真谛</a>所患得消除</p>
<p>
	　　惟大智之人厌世<a>修道</a>。虽具持戒。内怀定慧。不现持相。内言实德。故<a>华严经</a>云。何等为离邪命戒。此菩萨不作持戒净相欲使他知内无实德现实德相。但持净戒一向求法。究竟萨婆若。何等为不起恶戒。此菩萨不自高贵言我持戒。见犯戒人亦不致呵令其忧恼。但一其心持清净戒。胜果克得不须疑惑</p>
<p>
	　　又菩萨藏经云。<a>舍利子</a>。菩萨摩诃萨行尸波罗蜜多故。获得十种清净尸罗。汝应知之。何等为十。一者于诸众生曾无损害。二者于他财物不行劫盗。三者于他妻妾远诸染习。四者于诸众生不兴欺诳。五者和合眷属无有乖离。六者于诸众生不起粗言。由能堪忍彼恶言故。七者远离绮语。凡有所言谛审说故。八者远诸贪着。于他受用<a>无我</a>所故。九者远离嗔恚。善能忍受粗言辱故。十者远离邪见。由不敬事诸余天仙及神鬼故</p>
<p>
	　　又大宝积经云。第二持十善业戒者。有五事利益。一能制恶行。二能作善心。三能遮烦恼。四成就净心。五能增长戒</p>
<p>
	　　若人善修不放逸行。八万四千无量戒品。悉皆在十善戒中</p>
<p>
	　　又月灯三昧经云。佛言。若有菩萨能净持戒有十种利益。何等为十。一满足一切智。二如佛所学而学。三智者不毁。四不退誓愿。五安住于行。六弃舍<a>生死</a>。七慕乐<a>涅盘</a>。八得无缠心。九得胜三昧。十不乏信财</p>
<p>
	　　又六度集经云。复有四种持戒具足智慧。何等为四。一持戒常演<a>说法</a>。二持戒常勤求法。三持戒正分别法。四持戒回向菩提</p>
<p>
	　　引证部第三</p>
<p>
	　　如大庄严论说。我昔曾闻。有诸<a>比丘</a>与诸贾客入海采宝。既至海中船舫破坏。尔时有一年少比丘。捉得一枚版。上座比丘不得版故。将没水中。于时上座恐怖惶惧恐为水漂。语年少言。汝宁不忆佛所制戒。当敬上座。汝所得版应以与我。尔时年少即便思惟。如来<a>世尊</a>实有斯语。诸有利乐应先与上座。复作是念。我若以版用与上座必没水中。洄澓波浪大海之难。极为深广。我于今者命将不全。又我年少初始<a>出家</a>未得<a>道果</a>。以此为忧。我今舍身用济上座。正是其时。作是念已而说偈言</p>
<p>
	　　我为自全济为随佛语胜</p>
<p>
	　　无量功德聚名称遍十方</p>
<p>
	　　躯命极鄙贱云何违圣教</p>
<p>
	　　我今受佛戒至死必坚持</p>
<p>
	　　为顺佛语故奉版遗身命</p>
<p>
	　　若不为难事终不获难果</p>
<p>
	　　我若持此版必渡大海难</p>
<p>
	　　若不顺圣旨将没生死海</p>
<p>
	　　我今没水死虽死犹名胜</p>
<p>
	　　若舍佛所教失于<a>天人</a>利</p>
<p>
	　　及以大<a>涅槃</a>无上第一乐</p>
<p>
	　　说是偈已。即便舍版持与上座。既授版已。于时海神感其精诚。即接年少比丘置于岸上。海神合掌白比丘言。我今归依坚持戒者。汝今遭是厄难之事。能持佛戒。海神说偈报曰</p>
<p>
	　　汝真是比丘实是苦<a>行者</a></p>
<p>
	　　号尔为沙门汝实称斯名</p>
<p>
	　　由汝德力故众伴及财宝</p>
<p>
	　　得免大海难一切安隐出</p>
<p>
	　　汝言誓坚固敬顺佛所说</p>
<p>
	　　汝是大胜人能除众患难</p>
<p>
	　　我今当云何而不加拥护</p>
<p>
	　　见谛能持戒斯事不为难</p>
<p>
	　　凡夫不毁禁此乃名希有</p>
<p>
	　　比丘处安隐清净自谨慎</p>
<p>
	　　能不毁禁戒此亦未为难</p>
<p>
	　　未获于道迹处于大怖畏</p>
<p>
	　　舍己所爱命护持佛教戒</p>
<p>
	　　难为而能为此最为希有</p>
<p>
	　　又论云。我昔曾闻。有一比丘。次第乞食。至穿珠家立于门外。时彼珠师为于国王穿摩尼珠。比丘衣赤往映彼珠。其色红赤。彼穿珠师。即入其舍。为比丘取食。时有一鹅见珠赤色。其状似肉。即便吞之。珠师持食以施比丘。寻即觅珠不知所在。此珠价贵。珠师贫急语比丘言。得我珠耶。比丘恐杀鹅取珠。当设何计得免斯患。即说偈言</p>
<p>
	　　我今护他命身分受苦恼</p>
<p>
	　　更无余方便唯以命代彼</p>
<p>
	　　若言他持去此言复不可</p>
<p>
	　　说自得无过不应作妄语</p>
<p>
	　　我今舍身命为此鹅命故</p>
<p>
	　　故缘我护戒因用成<a>解脱</a></p>
<p>
	　　尔时珠师虽闻斯偈。语比丘言。若不见还汝徒受苦。终不相置。比丘即四向望无可恃怙。如鹿入围莫知所趣。比丘无救亦复如是。尔时比丘即自敛身端正衣服。彼人语比丘言。汝今与我斗耶。比丘答言。不共汝斗。我自共结使斗。又说偈言</p>
<p>
	　　我舍身命时堕地如干薪</p>
<p>
	　　当使人称美为鹅能舍身</p>
<p>
	　　亦使于后人皆生忧苦恼</p>
<p>
	　　而舍如此身闻者劝精进</p>
<p>
	　　<a>修行</a>于真道坚持于禁戒</p>
<p>
	　　有便毁禁者愿乐于持戒</p>
<p>
	　　时穿珠师即加打棒。以两手并头并皆被缚。四向顾望莫知所告。而作是念。生死受苦皆应如是。又说偈言</p>
<p>
	　　我于过去世淫盗舍身命</p>
<p>
	　　如是不可数羊鹿及六畜</p>
<p>
	　　舍身不可计彼时虚受苦</p>
<p>
	　　为戒舍身命胜于毁禁戒</p>
<p>
	　　假欲自拥护会归于当灭</p>
<p>
	　　不如为持戒为他护身命</p>
<p>
	　　舍此危脆身以取解脱命</p>
<p>
	　　我着粪扫衣乞食以为业</p>
<p>
	　　住止于树下以何因缘故</p>
<p>
	　　乃当作盗贼汝宜善观察</p>
<p>
	　　尔时珠师语比丘言。何用多语。遂加系缚。倍更挝打。以绳急绞耳眼口鼻尽皆血出。时彼鹅者即来食血。珠师嗔忿打鹅即死。比丘问言。此鹅死活。珠师答言。鹅今死活。何足故问。时彼比丘即向鹅所。见鹅既死洟泣不乐。即向鹅说偈言</p>
<p>
	　　我受诸苦恼望使此鹅活</p>
<p>
	　　今我命未绝鹅在我前死</p>
<p>
	　　我望护汝命受是极辛苦</p>
<p>
	　　何意汝先死我果报不成</p>
<p>
	　　珠师问比丘言。鹅今于汝竟是何亲。愁恼乃尔。比丘答言。不满我愿所以不乐。珠师问言。欲作何愿。比丘以偈答言</p>
<p>
	　　菩萨往昔时舍身以贸鸽</p>
<p>
	　　我亦作是意舍命欲代鹅</p>
<p>
	　　我得最胜心欲全此鹅命</p>
<p>
	　　久住常安乐由汝杀鹅故</p>
<p>
	　　心愿不满足</p>
<p>
	　　尔时比丘更具说已。珠师即开鹅腹而还得珠。既见珠已便举声号哭。语比丘言。汝护鹅命不惜于身。使我造此非法之事。即说偈言</p>
<p>
	　　汝藏功德事如似灰覆火</p>
<p>
	　　我以愚痴故烧然数百身</p>
<p>
	　　汝于佛标相极为甚相称</p>
<p>
	　　我以愚痴故不能善观察</p>
<p>
	　　为痴火所烧愿当暂留住</p>
<p>
	　　少听我忏悔犹如脚跌者</p>
<p>
	　　按地还得起南无清净行</p>
<p>
	　　南无坚持戒遭是极苦难</p>
<p>
	　　不作毁缺行不遇如是恶</p>
<p>
	　　持戒非希有要当值此苦</p>
<p>
	　　能持禁戒者是则名为难</p>
<p>
	　　为鹅身受苦不犯于禁戒</p>
<p>
	　　此事实难有忏悔既讫已</p>
<p>
	　　即放比丘还</p>
<p>
	　　又大庄严论说。有诸比丘。旷野中行。为贼劫掠。剥脱衣裳。时此群贼惧诸比丘往告聚落。尽欲杀害。贼中一人先曾出家。语同伴言。今者何为尽欲杀害。比丘之法不得伤草。今者以草系诸比丘。彼畏伤故终不能得四向驰告。贼即以草而系缚之。舍之而去。诸比丘等既被草缚。恐犯禁戒不得挽绝。身无衣服为日所炙。蚊虻蝇蚤之所唼娆。从旦被缚至于日夕。转到日没晦冥大暗。夜行禽兽交横驰走。甚可怖畏。有老比丘语诸年少。说偈诫言</p>
<p>
	　　若有智慧者能坚持禁戒</p>
<p>
	　　求人天涅槃称意而获得</p>
<p>
	　　名称普闻知一切咸供养</p>
<p>
	　　必得人天乐亦获解脱果</p>
<p>
	　　伊罗钵龙王以其毁禁戒</p>
<p>
	　　损伤树叶故命终堕龙中</p>
<p>
	　　诸佛悉不记彼得出龙时</p>
<p>
	　　能坚持禁戒斯事为其难</p>
<p>
	　　戒相极众多分别晓了难</p>
<p>
	　　如剑林棘丛处中多伤毁</p>
<p>
	　　愚劣不堪任护持如此戒</p>
<p>
	　　是诸比丘为苦所逼。不得屈伸及以转动。恐伤草命。唯当护戒至死不犯。即说偈言</p>
<p>
	　　我等往昔来造作众恶业</p>
<p>
	　　或得生人道窃盗淫他妻</p>
<p>
	　　王法受刑戮计算不能数</p>
<p>
	　　复受<a>地狱</a>苦如是亦难计</p>
<p>
	　　或受畜生身牛羊及鸡犬</p>
<p>
	　　獐鹿禽兽等为他所杀害</p>
<p>
	　　丧身无崖限未曾有少利</p>
<p>
	　　我等于今者为护圣戒故</p>
<p>
	　　分舍是微命必获大利益</p>
<p>
	　　我等今危厄必定舍躯命</p>
<p>
	　　若当命终后生天受快乐</p>
<p>
	　　若毁犯禁戒现在恶名闻</p>
<p>
	　　为人所轻贱命终堕恶道</p>
<p>
	　　今当共立要于此至殁命</p>
<p>
	　　假使此日光暴我身命干</p>
<p>
	　　我要持佛戒终不中毁犯</p>
<p>
	　　假使遇恶兽掴裂我身手</p>
<p>
	　　终不敢毁犯释师子禁戒</p>
<p>
	　　我宁持戒死不愿犯戒生</p>
<p>
	　　诸比丘等闻老比丘说是偈已。各正其身不动不摇。譬如大树无风之时枝叶不动。时彼国王遇出畋猎。渐渐游行至诸比丘所系之处。王遥见之心生疑惑。谓是露形尼揵子等。遣人往看。诸比丘等深生惭愧。障蔽其身使人审知释子沙门。何以知之。右肩黑故。即便还白言。大王。彼是沙门。非为尼揵。即说偈言</p>
<p>
	　　王今应当知彼为贼所劫</p>
<p>
	　　惭愧为草系如钩制大象</p>
<p>
	　　于时大王闻是事已。深生疑怪。默作是念。我今宜往彼比丘所。作是念已。即说偈言</p>
<p>
	　　青草用系手犹如鹦鹉翅</p>
<p>
	　　又如祠天羊不动亦不摇</p>
<p>
	　　虽知处危难默住不伤草</p>
<p>
	　　如林为火焚牦牛为尾死</p>
<p>
	　　说是偈已。往至其所。以偈问曰</p>
<p>
	　　身体极丁壮无病似有力</p>
<p>
	　　以何因缘故草系不动摇</p>
<p>
	　　汝等岂不知身自有力耶</p>
<p>
	　　为祝所迷惑为是苦行耶</p>
<p>
	　　为自厌患身愿速说其意</p>
<p>
	　　于是比丘。以偈答王曰</p>
<p>
	　　守诸禁戒故不敢挽顿绝</p>
<p>
	　　佛说诸草木悉是鬼神宅</p>
<p>
	　　我等不敢违是以不能绝</p>
<p>
	　　如似祝场中为蛇画境界</p>
<p>
	　　以神祝力故毒蛇不敢度</p>
<p>
	　　牟尼尊画界我等不敢越</p>
<p>
	　　我等虽护命会归于磨灭</p>
<p>
	　　愿以持戒死终不犯戒生</p>
<p>
	　　有德及无德俱共舍寿命</p>
<p>
	　　有德慧命存并复有名称</p>
<p>
	　　无德丧慧命亦复失名誉</p>
<p>
	　　我等诸沙门以持戒为力</p>
<p>
	　　于戒为良田能生诸功德</p>
<p>
	　　生天之梯蹬名称之种子</p>
<p>
	　　得圣之桥津诸利之首目</p>
<p>
	　　谁有智慧者欲坏戒德瓶</p>
<p>
	　　尔时国王闻说偈已。心甚欢喜。即为比丘解草系缚。而说偈言</p>
<p>
	　　善哉能坚持释师子所说</p>
<p>
	　　宁舍己身命<a>护法</a>不毁犯</p>
<p>
	　　我今亦归命如是显大法</p>
<p>
	　　归依离热恼牟尼解脱尊</p>
<p>
	　　坚持禁戒者我今亦归命</p>
<p>
	　　感应缘(略引二验) 梁沙门释法聪 隋沙门释法充</p>
<p>
	　　后南梁襄阳景空寺释法聪。南阳新野人。卓然神正性洁如玉。蔬藿是甘无求滋馔。因至襄阳伞盖山白马泉。筑室方丈。以为栖心之宅。入谷两所置兰若舍。今巡山者尚识故基焉。初梁晋安王承风来问。将至禅室。马骑相从。无故却退。王惭而返。夜感恶梦。后更再往。马退如故。王乃洁斋躬尽虔敬。方得进见。初至寺侧。但睹一谷猛火洞然。良久伫望。忽变为水。经停倾仰。时水灭堂现。以事相询。乃知尔时入水火定也。堂内所坐绳床两边。各有一虎。王不敢进聪乃以手按头着地。闭其两目召王令前。方得展礼。因告境内多弊虎灾。请聪救援。聪即入定。须臾有十七大虎来至便与受三归戒。敕勿犯暴百姓。又命<a>弟子</a>。以布系诸虎颈。满七日已当来于此。王至期日设斋众集。诸虎亦至。便与饮食解布。遂尔无害。其日将王临白马泉。内有白龟。就聪手中取食。谓王曰。此是雄龙。又临灵泉。有五色鲤鱼。亦就手食。云此是雌龙。王与群吏嗟赏其事。大施而旋。有凶左右数十壮人。夜来欲劫所施之物。遇虎哮吼遮遏其道。又见大人倚立禅室。傍有松树止到其膝。执金刚杵将有守护。竟夜回遑日午方返。王怪其来方以事首。遂表奏闻。初聪住禅堂。每有白鹿白雀驯服栖止。行往所及慈救为先。因见屠者驱猪百余头。聪三告曰。解脱首楞严。猪遂绳解散去。诸屠大怒。将事加手。并仡然不动。便归悔过罪。因断杀业。又于汉水渔人牵网。如前三告。引网不得。方复归心空网而返。又荆州苦旱。长沙寺遣僧至聪所请雨。使还大降。陂池皆满。后卒于江陵天宫寺。即是梁太初年也。其寺现有碑记</p>
<p>
	　　隋江州庐山化城寺释法充。俗姓毕。九江人也。常诵法华大品。末住庐山半顶化城寺修定。自非僧事未尝安履。每劝僧众无以女人入寺。上损佛化下坠俗谣。然以寺基事重有不从者。充叹曰。生不值佛已是罪缘。正教不行义须早死。何虑方土不奉戒乎。遂于此山香炉峰。自投而下。誓粉身骨。用生<a>净土</a>。便于中虚头忽倒上。冉冉而下处于深谷。不损一毛。寺众不知。后有人上峰顶路望下。千有余仞闻人语声。就而寻之。乃是充也。身命犹存口诵如故。迎还至寺。僧感死谏为断女人。经于六年方乃卒也。时属隆暑尸不臭烂。时当开皇之末年也(右二验出唐高僧传)</p>
<p>
	　　忍辱部第三(此别四部) 述意部 劝忍部 忍德部 引证部</p>
<p>
	　　述意部第一</p>
<p>
	　　盖闻。忍之为德最是尊上。持戒苦行所不能及。是以羼提比丘。被刑残而不恨。忍辱仙主。受割截而无嗔。且慈悲之道。救拔为先。菩萨之怀。愍恻为用。常应遍游地狱代其受苦。广度众生施以安乐。岂容微复触恼大生嗔恨。乃至恶眼出声惨颜厉色。遂相捶打便以杖加。或父子兄弟自相损害。朋友眷属反更侵伤。恶逆甚于鸱枭。含毒逾于蜂虿。所以历劫怨仇生生不绝也</p>
<p>
	　　劝忍部第二</p>
<p>
	　　如菩萨藏经云。夫忿恚者。速能损害百千大劫所集善根。若能善根为嗔害已。复当经于百千大劫方始勤苦修行圣道。若如是者。阿耨菩提极难可得。是故我当被忍辱铠。以坚固力摧忿恚军。<a>舍利</a>子。我今为汝广说其事。我念过去。为大仙人。名修行处。时有恶魔。化作五百健骂丈夫。常寻逐我兴诸恶骂。昼夜去来行住坐卧僧坊静室聚落俗家。若在街衖。若空闲处。随我坐立。是诸化魔以粗恶言毁骂诃责。满五百年未曾休废。舍利子。我自忆昔五百岁中为诸魔罗之所诃毁。未曾于彼起微恨心。常兴慈救而用观察</p>
<p>
	　　又成实论云。恶口骂辱小人不堪如石雨鸟。恶口骂詈大人堪受如华雨象。行者常观前人本末因缘。或于过去为我父母养育我身。不避罪福。未曾报恩。何须起嗔。或为兄弟妻子眷属。或是<a>圣人</a>昔为善友。凡情不识何须加毁</p>
<p>
	　　又摄论云。由观五义以除嗔恚一观一切众生。无始已来于我有恩。二观一切众生。常念念灭。何人能损何人被损。<a>三观</a>唯法无众生有何能损及所损。四观一切众生皆自受苦。云何复欲加之以苦。五观一切众生皆是我子。云何于中欲生损害。由此五观故能灭嗔</p>
<p>
	　　又报恩经云。假使热铁轮在我顶上旋。终不为此苦而发于恶心</p>
<p>
	　　成论云。行慈心者。卧安觉安。不见恶梦。天护人爱。不毒不兵。水火不丧</p>
<p>
	　　又四分律偈云</p>
<p>
	　　忍辱第一道佛说无为最</p>
<p>
	　　出家恼他人不名为沙门</p>
<p>
	　　又遗教经云。能行忍者。乃可名为有力大人</p>
<p>
	　　又经云。见人之过口不得言。己身有恶则应发露</p>
<p>
	　　又书云。闻人之过如闻父母之名。耳可得闻口不得言</p>
<p>
	　　又经云。赞人之善不言己美</p>
<p>
	　　又书云。君子扬人之美不伐其善</p>
<p>
	　　又经云。布施不望彼报。若得人惠。毫发已上皆当祝愿惭愧奉受</p>
<p>
	　　又书云。公子有德于人。愿公子忘之。人有德于公子。愿公子勿忘</p>
<p>
	　　又云。施人慎勿念。受施慎勿忘</p>
<p>
	　　又经云。恕己可为喻。勿杀勿行杖</p>
<p>
	　　又书云。己所不欲勿施于人。当知内外之教其本均同。虽形有黑白。然立行无殊。若乖斯旨便同鄙俗何依内外。如经云。佛为众生说法断除无明暗惑。犹若良医随疾授药。是名内教</p>
<p>
	　　又书云天道无亲唯仁是兴。是名外教</p>
<p>
	　　又若出家之人能观苦空无常无我。厌离生死志求出世。是为依内。若乖斯行翻为外俗。在家之人。若能厌舍俗情欣慕高志。专崇三宝修持四德。奉行孝悌仁义礼智。贞和爱敬。能行斯行。翻同为内。若违斯旨还同外道。在俗之人。能随内教。便寤真理心常会道。渐进胜途至趣菩提。既知如是。欲行此行。唯须自卑。推德与他。如拭尘巾。揽垢向己。持净与人。故经云。退而得者佛道也</p>
<p>
	　　故书云。君子让而得之为是义故。常须进胜他人。常须克责己躬也</p>
<p>
	　　忍德部第三</p>
<p>
	　　如大宝积经云。第三忍辱有十事。一不观于我及我所相。二不念种性。三破除憍慢。四恶来不报。五观无常想。六修于慈悲。七心不放逸。八舍于饥渴苦乐等事。九断除嗔恚。十修习智慧。若人能成如是十事。当知是人能修于忍</p>
<p>
	　　又月灯三昧经云。佛言。若有菩萨住于慈忍。有十种利益。何等为十。一火不能烧。二刀不能割。三毒不能中。四水不能漂。五为非人所护。六得身相庄严。七闭诸恶道。八随其所乐生于梵天。九昼夜常安。十其身不离喜乐。又私呵三昧经云。佛言。忍有六事。得一切智。何等为六。一得身力。二得口力。三得意力。四得神足力。五得道力。六得慧力</p>
<p>
	　　又六度集经云。复有四种忍辱具足智慧。何等为四。一于求法时忍他恶骂。二于求法时不避饥渴寒热风雨。三于求法时随顺和尚阿阇梨行。四于求法时能忍空无相无愿</p>
<p>
	　　又比丘避女人恶名经偈云</p>
<p>
	　　虽闻多恶名苦行者忍之</p>
<p>
	　　不应苦自言亦不应起恼</p>
<p>
	　　闻声恐怖者是则林中兽</p>
<p>
	　　是轻躁众生不成出家法</p>
<p>
	　　仁者当堪耐下中上恶声</p>
<p>
	　　执心坚住者是则出家法</p>
<p>
	　　不由他人语令汝成劫贼</p>
<p>
	　　亦不由他语令汝得罗汉</p>
<p>
	　　如汝自知己诸天亦复知</p>
<p>
	　　引证部第四</p>
<p>
	　　如五分律云。佛告诸比丘。过去世时。阿练若池水边有二雁。与一龟共结亲友。后时池水涸竭。二雁作是议言。今此池水涸竭。亲友必受大苦。议已语龟言。此池水涸竭。汝无济理。可衔一木。我等各衔一头。将汝着大水处。衔木之时慎不可语。即便衔之。经过聚落。诸小儿见皆言。雁衔龟去。龟即嗔言。何预汝事。即便失木。堕地而死。尔时世尊因此说偈言</p>
<p>
	　　夫士之生斧在口中所以斫身</p>
<p>
	　　由其恶言应毁反誉应誉反毁</p>
<p>
	　　自受其殃终无复乐</p>
<p>
	　　佛言。龟者调达是也。昔以嗔语致有死苦。今复嗔骂如来堕大地狱</p>
<p>
	　　又法句喻经云。昔者罗云未得道时。心性粗犷言少诚信。佛敕罗云。汝到贤提精舍中住。守口摄意勤修经戒。罗云奉教作礼而去。住九十日惭愧自悔。昼夜不息。佛往见之。罗云欢喜趣前<a>礼佛</a>。安绳床坐。佛踞绳床。告罗云曰。澡槃取水。为吾洗足。罗云受教为佛洗足。洗足已讫佛语罗云。汝见澡槃中洗足水不。罗云白佛。唯然见之。佛语罗云。此水可用食饮以不。罗云白言。不可复用。所以者何。此水本实清净。今以洗足受于尘垢。是故不可复用。佛语罗云。汝亦如是。虽为吾子国王之孙。舍世荣禄得为沙门。不念精进摄身守口。三毒垢秽充满胸怀。亦如此水不可复用。佛语罗云。弃澡槃中水。罗云即弃。佛语罗云。澡槃虽空可用盛饮食不耶。白佛言。不可复用。所以然者。用有澡槃之名曾受不净故。佛语罗云。汝亦如是。虽为沙门。口无诚信。心性刚强。不念精进。曾受恶名。亦如澡槃不中盛食。佛以足指拨却澡槃。应时轮转而走自跳而堕。数返乃止。佛语罗云。汝宁惜澡槃恐破不。罗云白佛。洗足之器贱价之物。意中虽惜不大殷勤。佛语罗云。汝亦如是。虽为沙门不摄身口。粗言恶说多所中伤。众所不爱智者不惜。身死神去轮转三涂。自生苦恼。无量诸佛贤圣所不爱惜。亦如汝言不惜澡槃。罗云闻之惭愧怖悸。譬如战象两牙二耳四脚及尾九兵皆严先须护鼻。所以者何。象鼻软脆中箭即死。人犯九恶唯当护口。所以护口。当畏三涂十恶尽犯。不护口者如象损鼻。人犯十恶不惟三涂毒痛辛苦。即说偈云</p>
<p>
	　　我如象斗不恐中箭常以诚信</p>
<p>
	　　度无戒人譬象调伏可中王乘</p>
<p>
	　　调为尊人乃受诚信</p>
<p>
	　　罗云闻佛恳恻之诲。感激自厉克骨不忘。精进柔和怀忍如地。识想静寂即得阿罗汉道</p>
<p>
	　　又罗云忍辱经云。尔时罗云向一不信<a>婆罗门</a>家乞食。吝惜不与。罗云被打头破血出。复撮沙投钵中。罗云含忍心不加报。即持钵至河洗头钵已。而自说云。我自行分卫。无事横忓我。我痛斯须间。奈彼长苦何。犹如利剑割臭尸。臭尸不知痛。非剑之不利。又如天<a>甘露</a>饲彼溷猪食。溷猪舍之走。非是甘露之不美。我以佛<a>真言</a>训世凶愚。凶愚不思。岂不然乎。还已白佛佛言。夫恶心之兴。是已之衰。轻薄恶人。命终于夜半。当入无择地狱之中。狱鬼加痛。毒无不至。八万四千岁其寿乃终。魂神更受含毒蟒身。毒还自害。其身终而复始。续受蝮形。常食沙土。万岁乃毕。以嗔恚意向持戒人。故受毒身。以沙土投钵中故。世世食沙土而死。罪毕为人。母怀之时当有重病。家中日耗。儿生钝顽。都无手足。其亲惊怪。皆曰何妖来为不祥。即取捐之着于四衢。路人往来无不愕然。竞以瓦石刀杖击头。陷脑穷苦旬日乃死。死后魂灵即复更生。辄无手足。钝顽如前。经五百世重罪乃毕。后生为人常有头痛之患。夫人处世不能忍者。所生之处不值佛世。违法远僧。常在三涂。若蒙余福。得出为人。禀性常愚凶虐自逐。为人丑陋众所恶憎。生辄贫穷圣贤不祐</p>
<p>
	　　又杂阿含经云。尔时尊者<a>舍利弗</a>。大目揵连。住耆阇崛山中。时尊者舍利弗新剃发。时有伽吒及优波伽吒鬼。优波伽吒鬼见尊者舍利弗新剃须发。语伽吒鬼言。我今当往打彼沙门头。伽吒鬼言。汝莫作是语。此沙门大德大力。汝莫起嗔长夜得大不<a>饶益</a>苦。如是再三说。时优波伽吒鬼再三不用伽吒鬼语。即以手打尊者舍利弗头。打已寻自言。唤烧我伽吒煮我伽吒。再三唤已陷入地中。堕阿鼻地狱。目连闻舍利弗为鬼所打。即往问言。云何尊者苦痛可忍不。舍利弗答言。尊者目连虽复苦痛意能堪忍。不至大苦。目连语舍利弗言。奇哉尊者舍利弗。真为大德大力。此鬼若以手打耆阇崛山者。能令碎如糠糩。况复打人而不苦痛。尔时舍利弗语目连。我实不大苦痛。时舍利弗大目揵连。共相慰劳。时世尊以天耳闻其语声已。即说偈言</p>
<p>
	　　其心如刚石坚住不倾动</p>
<p>
	　　染着心已离嗔者不反报</p>
<p>
	　　若如此修心何有苦痛忧</p>
<p>
	　　又新婆沙论云。曾闻过去此贤劫中。有王名羯利。时有仙人。号为忍辱。住一林中勤修苦行。时羯利王除去男子。与内宫眷属作诸伎乐。游戏林间纵意娱乐。经久疲厌而便睡眠。内宫诸女为华果故游诸林间。遥见仙人。于自所止端身静思。便驰趣之。皆集其所。到已顶礼围绕而坐。仙人即为说欲之过。所谓诸欲皆是不净臭秽之法。是可呵责。是可厌患。谁有智者当习近之。诸姊皆应生厌舍离。王从睡觉不见诸女。便作是念。将无有人诱夺去耶。即拔利剑处处求觅。乃见诸女在仙人边围绕而坐。生大嗔恚。是何大鬼诱我诸女。即前问之。汝是谁耶。答言。我是仙人。复问。在此作何事耶。答言。修忍辱道。王作是念。此人见我嗔故便言我修忍辱。我今试之。即复问言。汝得非想非非想处定耶。答言。不得。次第责问。乃至汝得初静虑耶。答言。不得。王倍嗔忿。语言。汝是未离欲人。云何恣情观我诸女。复言我是修忍辱人。可申一臂试能忍不。尔时仙人便申一臂。王以利剑斩之。如断藕根堕于地上。王复责问。汝是何人。答言。我是修忍辱人。时王复命申余一臂。即复斩之。如前责问。仙人亦如前答言。我是修忍辱人。如是次斩两足复截两耳。又割其鼻。一一责问答皆如前。令仙人身七分堕地。作七疮已王心便止。仙人告言。王今何故自生疲厌。假使断我一切身分。犹如芥子乃至微尘。我亦不生一念嗔忿。所言忍辱终无有二。复发是愿。如汝今日我实无辜。而断我身令成七分。作七疮孔。我未来世得阿耨菩提时。以大悲心不待汝请。最初令汝修七种道。断七随眠。当知尔时忍辱仙人者。即今世尊释迦牟尼是。羯利王者。即今具寿憍陈那是。是故憍陈那见圣谛已。佛以神力除彼闇障。令其忆念过去世时。使便自见为羯利王佛为仙人。自以利剑断佛七支作七疮孔。佛不嗔恨反以誓愿欲饶益之。佛岂违背昔愿。憍陈那闻已极怀耻愧。合掌恭敬</p>
		

	
	

		</div></div><hr><script charset='utf-8' src='../../js/footer.js'></script></body></html>