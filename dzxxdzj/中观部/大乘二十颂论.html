<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，大乘二十颂论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>大乘二十颂论</center></div><div class='fo'><center>经文出处:来自无量光明网</center><br/><br>
			<p>　　<strong>大乘二十颂论</strong></p>
<p>　　<a>龙树菩萨</a>造</p>
<p>　　西天译经<a>三藏</a>朝奉大夫试光禄卿传法大师赐紫臣施护奉诏译</p>
<p>　　归命不可思议性诸佛无著真实智</p>
<p>　　诸法非言非无言佛悲愍故善宣说</p>
<p>　　第一义无生随转而无性</p>
<p>　　佛众生一相如<a>虚空</a>平等</p>
<p>　　此<a>彼岸</a>无生自性缘所生</p>
<p>　　彼诸行皆空一切智<a>智行</a></p>
<p>　　无染真如性无二等寂静</p>
<p>　　诸法性自性如影像无异</p>
<p>　　凡夫分别心无实我计我</p>
<p>　　故起诸烦性及苦乐舍等</p>
<p>　　<a>世间</a>老病死为苦不可爱</p>
<p>　　随诸业坠堕此实无有乐</p>
<p>　　天趣胜妙乐<a>地狱</a>极大苦</p>
<p>　　皆不实境界六趣常轮转</p>
<p>　　众生妄分别烦恼火烧燃</p>
<p>　　堕地狱等趣如野火烧林</p>
<p>　　众生本如幻复取幻境界</p>
<p>　　履幻所成道不了从缘生</p>
<p>　　如世间画师画作夜叉相</p>
<p>　　自画己自怖此名无智者</p>
<p>　　众生自起染造彼轮回因</p>
<p>　　造已怖坠堕无智不<a>解脱</a></p>
<p>　　众生虚妄心起疑惑垢染</p>
<p>　　无性计有性受苦中极苦</p>
<p>　　佛见彼无救乃起悲愍意</p>
<p>　　故发菩提心广修菩提行</p>
<p>　　得无上智果即观察世间</p>
<p>　　分别所缠缚故为作利益</p>
<p>　　从生及生已悉示正真义</p>
<p>　　后观世间空离初中后际</p>
<p>　　观<a>生死</a><a>涅盘</a>是二俱<a>无我</a></p>
<p>　　无染亦无坏本清净常寂</p>
<p>　　梦中诸境界觉已悉无见</p>
<p>　　智者寤痴睡亦不见生死</p>
<p>　　愚痴闇蔽者坠堕生死海</p>
<p>　　无生计有生起世间分别</p>
<p>　　若分别有生众生不如理</p>
<p>　　于生死法中起常乐我想</p>
<p>　　此一切<a>唯心</a>安立幻化相</p>
<p>　　作善不善业感善不善生</p>
<p>　　若灭于心轮即灭一切法</p>
<p>　　是诸法无我诸法悉清净</p>
<p>　　佛广宣说世间法当知即是无明缘</p>
<p>　　若能不起分别心一切众生何所生</p>
<p>　　于彼诸法法性中实求少法不可得</p>
<p>　　如世幻师作幻事智者应当如是知</p>
<p>　　生死轮回大海中众生烦恼水充满</p>
<p>　　若不运载以大乘毕竟何能到彼岸</p>
		</div>
		
		
		</div></div><hr><script charset='utf-8' src='../../js/footer.js'></script></body></html>