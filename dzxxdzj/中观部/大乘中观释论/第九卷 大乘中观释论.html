<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第九卷 大乘中观释论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第九卷 大乘中观释论</center></div><div class='fo'><center>经文出处:来自无量光明网</center><br/><br>
			<p>
	　　<strong>第九卷 大乘中观释论</strong></p>
<p>
	　　安慧<a>菩萨</a>造</p>
<p>
	　　译经<a>三藏</a>朝散大夫试鸿胪卿光梵大师赐紫<a>沙门</a>臣惟净等奉诏译</p>
<p>
	　　观薪火品第十之余</p>
<p>
	　　◎复次颂言</p>
<p>
	　　即薪而无火</p>
<p>
	　　释曰。遣一性故</p>
<p>
	　　异薪亦无火</p>
<p>
	　　释曰。薪火二法遣异性故</p>
<p>
	　　火中亦无薪薪中亦无火</p>
<p>
	　　释曰。总遣异性故。此中薪火二法。一性异性俱不可见。如瓶非木。又如水中莲花。异性不成故。是故胜义谛中。薪火二法非相因有。而彼二法毕竟空故</p>
<p>
	　　复次颂言</p>
<p>
	　　如说薪火法能所取亦然</p>
<p>
	　　释曰。一性异性互相因待次第不成。复次颂言</p>
<p>
	　　余诸法皆同</p>
<p>
	　　释曰。彼能取所取。非作者作业一性可着。亦非异性所取。离亦不生。若异性所取。即互不到。不到即不烧。不烧即不灭。不灭即是常。若法<a>常住</a>。彼即互相因待不成。若成不成二法。相因毕竟无体。若人计火从余方来。有其能取及所取者。此义不成。故下颂言</p>
<p>
	　　及彼瓶衣等</p>
<p>
	　　释曰。彼瓶衣等因果二法。同生不同。生能相所相。彼等所成。如非泥团即是其瓶。彼瓶果法有作用故。亦非异瓶别有果法作用所成。非彼二法互相因待。若成不成相因无体。此如是故。余处随应所说亦然。若胜义谛中无一异性。是故不应取着</p>
<p>
	　　如有颂言</p>
<p>
	　　非受非不受异复云何有</p>
<p>
	　　如能取所取诸所说亦然</p>
<p>
	　　复次颂言</p>
<p>
	　　若人执有我诸法有实性</p>
<p>
	　　各各差别说彼不解<a>佛法</a></p>
<p>
	　　观<a>生死</a>品第十一</p>
<p>
	　　复有人言。胜义谛中亦有生死。何以故。如佛所言。生死长远。众生愚迷不知<a>正法</a>。我欲令彼如理<a>修行</a>得尽生死。乃作是言。汝诸苾刍。应如是学。以此证知。胜义谛中有其生死</p>
<p>
	　　论者言。如佛所说。皆是方便世俗施设。非胜义谛。亦非不有生死而说。长时有法可尽。彼生死者众生所受。若如理修行。即能尽彼生死有性。此中先说薪火二法能取所取彼等次第。此非道理</p>
<p>
	　　复次颂言</p>
<p>
	　　大牟尼所说生死无先际</p>
<p>
	　　释曰。此义云何。所言生死者。即是无际。无际即无始。今此义者。无最上无先际。故言无际。又非有彼先际。故名无际。故下颂言</p>
<p>
	　　今此如是说无先亦无后</p>
<p>
	　　释曰。先后义无体无自性故。如兔角等。应如是见。由如是故。中亦不可得说。非不有故。如兔角等</p>
<p>
	　　复次颂言</p>
<p>
	　　若无有先后中复云何有</p>
<p>
	　　释曰。生死无自性。彼云何有。故下颂言</p>
<p>
	　　是故此中无先后共次第</p>
<p>
	　　释曰。此中应问。如所表示。无先后共。即次第不生。而何有众生受生老死。又云何修行。尽生死有性。此即不成。故颂答言</p>
<p>
	　　若使先有生后有老死者</p>
<p>
	　　不老死有生</p>
<p>
	　　释曰。若不离老死而有生者。应不离老而有死邪。故下颂言</p>
<p>
	　　后老死非理</p>
<p>
	　　释曰。若或异法有所成者。譬如牛马。异体应可同生。云何生不有死。又何不死有生。若生老死先有体者。即彼本来有其生死</p>
<p>
	　　复次颂言</p>
<p>
	　　若使后有生先有老死者</p>
<p>
	　　彼所有老死无生即无因</p>
<p>
	　　释曰。无因即无所依。无依即无生。无生即无相续有性</p>
<p>
	　　复次颂言</p>
<p>
	　　无此生老死亦无有先后</p>
<p>
	　　老死亦复然亦应与生共</p>
<p>
	　　释曰。此义云何。若言生时有其死者。以彼生灭二法无同时性。又复无因二俱不生。彼无性故。若或同生。又生老死无相待因性</p>
<p>
	　　复次颂言</p>
<p>
	　　若不生即无先后共次第</p>
<p>
	　　云何戏论言有生老死合</p>
<p>
	　　释曰。胜义谛中戏论不生故</p>
<p>
	　　复次颂言</p>
<p>
	　　若诸法因果能相及所相</p>
<p>
	　　所受及受者真实义如是</p>
<p>
	　　释曰。能知所知等一切法。先后共次第皆不和合。若先有果后有其因。果即无因。此即因有相违。若先有因后无果者。即因果不和合。若因果二法同时有者。如是决定彼因果性亦复无体。若已生若未生。二<a>法相</a>因俱无体故。能相所相所说亦然</p>
<p>
	　　复次颂言</p>
<p>
	　　非但说生死先际不可得</p>
<p>
	　　诸法亦复然先际不可得</p>
<p>
	　　观苦品第十二</p>
<p>
	　　复有人言。胜义谛中有彼诸蕴苦所成性。如佛所言。略说五取蕴。由苦所得故</p>
<p>
	　　论者言。此等所说皆世俗谛。非胜义谛。何以故。此苦果故。此苦果者多种分别</p>
<p>
	　　复次颂言</p>
<p>
	　　自作及他作共作无因作</p>
<p>
	　　释曰。有一类人。欲令此苦各别系属。故下颂言</p>
<p>
	　　彼等于诸果所作非道理</p>
<p>
	　　复次颂言</p>
<p>
	　　苦若自作者即不从缘成</p>
<p>
	　　释曰。若自作者。而彼诸法皆自体所成。非同生性故。若离自体即无对待因性。亦非同生可有。故下颂言</p>
<p>
	　　以有此蕴故有未来<a>五蕴</a></p>
<p>
	　　释曰。缘所成故。此中若法缘所成性。即无自作。此遣法自相。又复亦非他作道理</p>
<p>
	　　复次颂言</p>
<p>
	　　若有此五蕴与未来蕴异</p>
<p>
	　　于此彼蕴中应有他作苦</p>
<p>
	　　释曰。今此五蕴与未来五蕴诸有所作。非此二法互有他性。何以故。灭与未生二无性故。此中亦非苦能作苦。自作他作。云何可成</p>
<p>
	　　复次颂言</p>
<p>
	　　若人自作苦离苦何有人</p>
<p>
	　　云何自作中离人而有苦</p>
<p>
	　　释曰。若复离蕴无所施设。彼复云何有苦可作</p>
<p>
	　　复次颂言</p>
<p>
	　　若苦他人成授与此人者</p>
<p>
	　　他亦名自作离苦何有苦</p>
<p>
	　　释曰。此非离苦而复有苦。苦无异故</p>
<p>
	　　复次颂言</p>
<p>
	　　若他人作苦离他何有苦</p>
<p>
	　　亦非有作已他能授于此</p>
<p>
	　　复次颂言</p>
<p>
	　　自作若不成复何有他作</p>
<p>
	　　若他人作苦即亦名自作</p>
<p>
	　　释曰。或有人言。若人自作苦。即非他所成。应有他作邪。对此异意。故下颂言</p>
<p>
	　　苦不名自作亦非他人作</p>
<p>
	　　是故所作中离苦人无体</p>
<p>
	　　释曰。今此如是。非有所作。亦非有苦。若以彼苦自作苦者。即自所作。道理相违。是故此说以无有人何有他作。彼无性故。若复他无自体。是中云何他能作苦。若人自体不生。即无所有。他体不生。即无他作。是故无有他能作苦。若或自他二法共作苦者。亦非道理</p>
<p>
	　　复次颂言</p>
<p>
	　　若有自他作即有共作苦</p>
<p>
	　　今无自他共无因亦非理</p>
<p>
	　　如有颂言</p>
<p>
	　　他相若自作他相此无因</p>
<p>
	　　此若有自因何有无因作</p>
<p>
	　　释曰。胜义谛中苦无体故</p>
<p>
	　　复次颂言</p>
<p>
	　　非但说于苦四种俱不有</p>
<p>
	　　释曰。此复云何。色等亦然。故下颂言</p>
<p>
	　　外诸法皆同四种俱不有</p>
<p>
	　　释曰。色非自体作故。彼能作所作。若有若无。皆非所作。若有能作。即所作无体。无即非能作。云何无中计有我作。此即着于能作。亦非他法。成已复成色法作用。是中亦非他性可成。今此所说。若从缘生。彼即无有异法可得。亦非自他缘法不生。又一切法非无因故。由是胜义谛中。色等诸法体不可得</p>
<p>
	　　观行品第十三</p>
<p>
	　　前品所说破色等蕴。此即亦有对治相违。何以故。如佛所言。诸苾刍。汝等应当如实了知。色是无常。乃至识法亦是无常。以此文证。有色等蕴</p>
<p>
	　　论者言。此世俗谛增上所说。非胜义谛。故有颂言</p>
<p>
	　　若彼虚妄法是世俗有为</p>
<p>
	　　无妄<a>涅槃</a>法即是胜义谛</p>
<p>
	　　释曰。此虚妄者。是邪智境界。愚人不实。于虚诳法无分位中。计色有性</p>
<p>
	　　复次颂言</p>
<p>
	　　彼虚妄法者诸行妄取故</p>
<p>
	　　释曰。此即无所得相违。故下颂言</p>
<p>
	　　即彼虚妄法是中何所取</p>
<p>
	　　释曰。无所有故。譬如兔角。虚妄之法而不和合。是故虚妄法者。虽有所说皆是虚妄。故佛<a>世尊</a>广为开示。普尽一切若根若随烦恼所知二障等法。皆悉是空。使令除断即彼空性离二边故。此中所说诸虚妄法。决定皆是世俗谛有。若虚妄法。于胜义谛中。如乾闼婆城。又或虚妄法者。虽复所说是中亦非妄法可有。故佛世尊诸有所说。悉无相违。若言诸法不有。即是证成自性空义。遣妄执故</p>
<p>
	　　复次颂言</p>
<p>
	　　诸法无自性见有异性故</p>
<p>
	　　释曰。若见有法变异之性。彼即<a>无我</a>。无我即无常。无常即不有。如是所说。是为虚妄。此法如是。故下颂言</p>
<p>
	　　无性法亦无一切法空故</p>
<p>
	　　释曰。虽说诸法皆空。即彼诸法犹如空花。亦非有彼无自性法。又或无所成故</p>
<p>
	　　复次颂言</p>
<p>
	　　若法无自性法云何有异</p>
<p>
	　　释曰。若法有异。自性亦异。若彼诸法无自性者。即不和合。是故若见诸法各各自性有别异者。云何不说此为虚妄。故下颂言</p>
<p>
	　　若法有自性亦复何有异</p>
<p>
	　　释曰。若其无者。即无法可有异性和合。计有性者。即堕过失。此复云何</p>
<p>
	　　复次颂言</p>
<p>
	　　若诸法即异无异法可有</p>
<p>
	　　现住法若异后变异不成</p>
<p>
	　　释曰。若后异者。譬如老作老相。此即自比量相违</p>
<p>
	　　或有人言。若不离自体有法可异者。乳应即成酪。若尔即有因一向过失</p>
<p>
	　　复次颂言</p>
<p>
	　　若法即有异乳应即成酪</p>
<p>
	　　释曰。亦非离彼滋味气势报体等法。乳即成酪。以缘性故。又复亦非异乳有酪。此即于第二时有一向过失。故下颂言</p>
<p>
	　　若或异于乳云何得成酪</p>
<p>
	　　释曰。亦非异乳有酪可得。此即不堕一向过失。是故无有异法可见。有即虚妄。何以故。自性空故。胜义谛中。亦无少分不空之法对待空法而有所成</p>
<p>
	　　复次颂言</p>
<p>
	　　若有不空法即应有空法</p>
<p>
	　　无少不空法何得有其空</p>
<p>
	　　释曰。因不成故。此中非有空法可说。今此如是证成。世尊所说空义。如其所说。此复云何。故下颂言</p>
<p>
	　　遣有故说空令出离诸见</p>
<p>
	　　若或见有空诸佛所不化</p>
<p>
	　　释曰。此即遣诸空执。诸佛世尊所说无疑。何况有异。若欲有其空者。此乃于法自性有所取着。此中亦非有性可取。应当舍离。若或于空有所取者。此即边执。彼有执者无异方便。应知此等佛所不化</p>
		

	
	

		</div></div><hr><script charset='utf-8' src='../../js/footer.js'></script></body></html>