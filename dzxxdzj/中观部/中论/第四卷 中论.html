<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第四卷 中论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第四卷 中论</center></div><div class='fo'><center>经文出处:来自无量光明网</center><br/><br>
			<p>　　<a>龙树菩萨</a>造梵志青目释</p>
<p>　　姚秦<a>三藏</a>鸠摩罗什译</p>
<h>观如来品第二十二（十六偈）</h>
<p>　　问曰。一切世中尊。唯有如来正遍知。号为法王。一切智人是则应有。答曰。今谛思惟。若有应取。若无何所取。何以故。如来</p>
<p style="text-align: center">　　非阴不离阴此彼不相在</p>
<p style="text-align: center">　　如来不有阴何处有如来</p>
<p>　　若如来实有者。为五阴是如来。为离五阴有如来。为如来中有五阴。为五阴中有如来。为如来有五阴。是事皆不然。五阴非是如来。何以故。生灭相故。五阴生灭相。若如来是五阴。如来即是生灭相。若生灭相者。如来即有无常断灭等过。又受者受法则一。受者是如来。受法是五阴。是事不然。是故如来非是五阴。离五阴亦无如来。若离五阴有如来者。不应有生灭相。若尔者。如来有常等过。又眼等诸根不能见知。但是事不然。是故离五阴亦无如来。如来中亦无五阴。何以故。若如来中有五阴。如器中有果水中有鱼者。则为有异。若异者。即有如上常等过。是故如来中无五阴。又五阴中无如来。何以故。若五阴中有如来。如床上有人器中有乳者。如是则有别异。如上说过。是故五阴中无如来。如来亦不有五阴。何以故。若如来有五阴。如人有子。如是则有别异。若尔者。有如上过。是事不然。是故如来不有五阴。如是五种求不可得。何等是如来。问曰。如是义求如来不可得。而五阴和合有如来。答曰</p>
<p style="text-align: center">　　阴合有如来则无有自性</p>
<p style="text-align: center">　　若无有自性云何因他有</p>
<p>　　若如来五阴和合故有。即无自性。何以故。因五阴和合有故。问曰。如来不以自性有。但因他性有。答曰。若无自性。云何因他性有。何以故。他性亦无自性。又无相待因故。他性不可得。不可得故不名为他。复次</p>
<p style="text-align: center">　　法若因他生是即为非我</p>
<p style="text-align: center">　　若法非我者云何是如来</p>
<p>　　若法因众缘生。即无有我。如因五指有拳。是拳无有自体。如是因五阴名我。是我即无自体。我有种种名。或名众生人天如来等。若如来因五阴有。即无自性。无自性故<a>无我</a>。若无我云何说名如来。是故偈中说。法若因他生是即为非我。若法非我者云何是如来。复次</p>
<p style="text-align: center">　　若无有自性云何有他性</p>
<p style="text-align: center">　　离自性他性何名为如来</p>
<p>　　若无自性。他性亦不应有。因自性故名他性。此无故彼亦无。是故自性他性二俱无。若离自性他性。谁为如来。复次</p>
<p style="text-align: center">　　若不因五阴先有如来者</p>
<p style="text-align: center">　　以今受阴故则说为如来</p>
<p style="text-align: center">　　今实不受阴更无如来法</p>
<p style="text-align: center">　　若以不受无今当云何受</p>
<p style="text-align: center">　　若其未有受所受不名受</p>
<p style="text-align: center">　　无有无受法而名为如来</p>
<p style="text-align: center">　　若于一异中如来不可得</p>
<p style="text-align: center">　　五种求亦无云何受中有</p>
<p style="text-align: center">　　又所受五阴不从自性有</p>
<p style="text-align: center">　　若无自性者云何有他性</p>
<p>　　若未受五阴。先有如来者。是如来今应受五阴。已作如来。而实未受五阴时先无如来。今云何当受。又不受五阴者。五阴不名为受。无有无受而名为如来。又如来一异中求不可得。五阴中五种求亦不可得。若尔者。云何于五阴中说有如来。又所受五阴。不从自性有。若谓从他性有。若不从自性有。云何从他性有。何以故。以无自性故。又他性亦无。复次</p>
<p style="text-align: center">　　以如是义故受空受者空</p>
<p style="text-align: center">　　云何当以空而说空如来</p>
<p>　　以是义思惟。受及受者皆空。若受空者。云何以空受。而说空如来。问曰。汝谓受空受者空。则定有空耶。答曰不然。何以故</p>
<p style="text-align: center">　　空则不可说非空不可说</p>
<p style="text-align: center">　　共不共叵说但以假名说</p>
<p>　　诸法空则不应说。诸法不空亦不应说。诸法空不空亦不应说。非空非不空亦不应说。何以故。但破相违故。以假名说。如是正观思惟。诸法实相中。不应以诸难为难。何以故</p>
<p style="text-align: center">　　寂灭相中无常无常等四</p>
<p style="text-align: center">　　寂灭相中无边无边等四</p>
<p>　　诸法实相。如是微妙寂灭。但因过去世。起四种邪见。<a>世间</a>有常。世间无常。世间常无常。世间非常非无常。寂灭中尽无。何以故。诸法实相。毕竟清净不可取。空尚不受。何况有四种见。四种见皆因受生。诸法实相无所因受。四种见皆以自见为贵。他见为贱。诸法实相无有此彼。是故说寂灭中无四种见。如因过去世有四种见。因未来世有四种见亦如是。世间有边。世间无边。世间有边无边。世间非有边非无边。问曰。若如是破如来者。则无如来耶。答曰</p>
<p style="text-align: center">　　邪见深厚者则说无如来</p>
<p style="text-align: center">　　如来寂灭相分别有亦非</p>
<p>　　邪见有二种。一者破世间乐。二者破<a>涅槃</a>道。破世间乐者。是粗邪见。言无罪无福。无如来等贤圣。起是邪见舍善为恶。则破世间乐。破涅槃道者。贪着于我。分别有无。起善灭恶。起善故得世间乐。分别有无故不得涅槃。是故若言无如来者。是深厚邪见。乃失世间乐。何况涅槃。若言有如来。亦是邪见。何以故。如来寂灭相。而种种分别故。是故寂灭相中。分别有如来。亦为非</p>
<p style="text-align: center">　　如是性空中思惟亦不可</p>
<p style="text-align: center">　　如来灭度后分别于有无</p>
<p>　　诸法实相性空故。不应于如来灭后思惟若有若无。若有无。如来从本已来毕竟空。何况灭后</p>
<p style="text-align: center">　　如来过戏论而人生戏论</p>
<p style="text-align: center">　　戏论破慧眼是皆不见佛</p>
<p>　　戏论名忆念取相分别此彼。言佛灭不灭等。是人为戏论。覆慧眼故不能见如来法身。此如来品中。初中后思惟。如来定性不可得。是故偈说</p>
<p style="text-align: center">　　如来所有性即是世间性</p>
<p style="text-align: center">　　如来无有性世间亦无性</p>
<p>　　此品中思惟推求。如来性即是一切世间性。问曰。何等是如来性。答曰。如来无有性。同世间无性		
		<p class="box marginT">
<a></a> <span></span> <a></a> <a></a> <a></a> <a></a> <a></a> <a class="a"></a>		

	
	

		<br>
			</p>
<h>中论观颠倒品第二十三（二十四偈）</h>
<p>　　问曰</p>
<p style="text-align: center">　　从忆想分别生于贪恚痴</p>
<p style="text-align: center">　　净不净颠倒皆从众缘生</p>
<p>　　经说因净不净颠倒。忆想分别生贪恚痴。是故当知有贪恚痴。答曰</p>
<p style="text-align: center">　　若因净不净颠倒生三毒</p>
<p style="text-align: center">　　三毒即无性故烦恼无实</p>
<p>　　若诸烦恼。因净不净颠倒。忆想分别生。即无自性。是故诸烦恼无实。复次</p>
<p style="text-align: center">　　我法有以无是事终不成</p>
<p style="text-align: center">　　无我诸烦恼有无亦不成</p>
<p>　　我无有因缘若有若无而可成。今无我诸烦恼云何以有无而可成。何以故</p>
<p style="text-align: center">　　谁有此烦恼是即为不成</p>
<p style="text-align: center">　　若离是而有烦恼则无属</p>
<p>　　烦恼名为能恼他。恼他者应是众生。是众生于一切处推求不可得。若谓离众生但有烦恼。是烦恼则无所属。若谓虽无我而烦恼属心。是事亦不然。何以故</p>
<p style="text-align: center">　　如身见五种求之不可得</p>
<p style="text-align: center">　　烦恼于垢心五求亦不得</p>
<p>　　如身见。五阴中五种求不可得。诸烦恼亦于垢心中。五种求亦不可得。又垢心于烦恼中。五种求亦不可得。复次</p>
<p style="text-align: center">　　净不净颠倒是则无自性</p>
<p style="text-align: center">　　云何因此二而生诸烦恼</p>
<p>　　净不净颠倒者。颠倒名虚妄。若虚妄即无性。无性则无颠倒。若无颠倒。云何因颠倒起诸烦恼。问曰</p>
<p style="text-align: center">　　色声香味触及法为六种</p>
<p style="text-align: center">　　如是之六种是三毒根本</p>
<p>　　是六入三毒根本。因此六入生净不净颠倒。因净不净颠倒生贪恚痴。答曰</p>
<p style="text-align: center">　　色声香味触及法体六种</p>
<p style="text-align: center">　　皆空如炎梦如乾闼婆城</p>
<p style="text-align: center">　　如是六种中何有净不净</p>
<p style="text-align: center">　　犹如幻化人亦如镜中像</p>
<p>　　色声香味触法自体。未与心和合时。空无所有。如炎如梦。如化如镜中像。但诳惑于心无有定相。如是六入中。何有净不净。复次</p>
<p style="text-align: center">　　不因于净相则无有不净</p>
<p style="text-align: center">　　因净有不净是故无不净</p>
<p>　　若不因于净。先无有不净。因何而说不净。是故无不净。复次</p>
<p style="text-align: center">　　不因于不净则亦无有净</p>
<p style="text-align: center">　　因不净有净是故无有净</p>
<p>　　若不因不净。先无有净。因何而说净。是故无有净。复次</p>
<p style="text-align: center">　　若无有净者何由而有贪</p>
<p style="text-align: center">　　若无有不净何由而有恚</p>
<p>　　无净不净故。则不生贪恚。问曰。经说常等四颠倒。若无常中见常。是名颠倒。若无常中见无常。此非颠倒。余三颠倒亦如是。有颠倒故。颠倒者亦应有。何故言都无。答曰</p>
<p style="text-align: center">　　于无常着常是则名颠倒</p>
<p style="text-align: center">　　空中无有常何处有常倒</p>
<p>　　若于无常中着常。名为颠倒。诸法性空中无有常。是中何处有常颠倒。余三亦如是。复次</p>
<p style="text-align: center">　　若于无常中着无常非倒</p>
<p style="text-align: center">　　空中无无常何有非颠倒</p>
<p>　　若着无常言是无常。不名为颠倒者。诸法性空中无无常。无常无故谁为非颠倒。余三亦如是。复次</p>
<p style="text-align: center">　　可着著者着及所用着法</p>
<p style="text-align: center">　　是皆寂灭相云何而有着</p>
<p>　　可著名物著者名作者。著名业。所用法名所用事。是皆性空寂灭相。如如来品中所说。是故无有着。复次</p>
<p style="text-align: center">　　若无有着法言邪是颠倒</p>
<p style="text-align: center">　　言正不颠倒谁有如是事</p>
<p>　　著名忆想分别此彼有无等。若无此著者。谁为邪颠倒。谁为正不颠倒。复次</p>
<p style="text-align: center">　　有倒不生倒无倒不生倒</p>
<p style="text-align: center">　　倒者不生倒不倒亦不生</p>
<p style="text-align: center">　　若于颠倒时亦不生颠倒</p>
<p style="text-align: center">　　汝可自观察谁生于颠倒</p>
<p>　　已颠倒者。则更不生颠倒。已颠倒故。不颠倒者亦不颠倒。无有颠倒故。颠倒时亦不颠倒。有二过故。汝今除憍慢心。善自观察。谁为颠倒者。复次</p>
<p style="text-align: center">　　诸颠倒不生云何有此义</p>
<p style="text-align: center">　　无有颠倒故何有颠倒者</p>
<p>　　颠倒种种因缘破故。堕在不生。彼贪着不生。谓不生是颠倒实相。是故偈说。云何名不生为颠倒。乃至无漏法尚不名为不生相。何况颠倒是不生相。颠倒无故何有颠倒者。因颠倒有颠倒者。复次</p>
<p style="text-align: center">　　若常我乐净而是实有者</p>
<p style="text-align: center">　　是常我乐净则非是颠倒</p>
<p>　　若常我乐净是四实有性者。是常我乐净则非颠倒。何以故。定有实事故。云何言颠倒。若谓常我乐净倒是四无者。无常苦无我不净。是四应实有。不名颠倒。颠倒相违故名不颠倒。是事不然。何以故</p>
<p style="text-align: center">　　若常我乐净而实无有者</p>
<p style="text-align: center">　　无常苦不净是则亦应无</p>
<p>　　若常我乐净是四实无。无故无常等四事亦不应有。何以故。无相因待故。复次</p>
<p style="text-align: center">　　如是颠倒灭无明则亦灭</p>
<p style="text-align: center">　　以无明灭故诸行等亦灭</p>
<p>　　如是者如其义。灭诸颠倒故。<a>十二因缘</a>根本无明亦灭。无明灭故三种行业。乃至老死等皆灭。复次</p>
<p style="text-align: center">　　若烦恼性实而有所属者</p>
<p style="text-align: center">　　云何当可断谁能断其性</p>
<p>　　若诸烦恼即是颠倒。而实有性者。云何可断。谁能断其性。若谓诸烦恼皆虚妄无性而可断者。是亦不然。何以故</p>
<p style="text-align: center">　　若烦恼虚妄无性无属者</p>
<p style="text-align: center">　　云何当可断谁能断无性</p>
<p>　　若诸烦恼虚妄无性。则无所属。云何可断。谁能断无性法		
		<p class="box marginT">
<a></a> <a></a> <span></span> <a></a> <a></a> <a></a> <a></a> <a class="a"></a>		

	
	

		<br>
			</p>
<h>中论观<a>四谛</a>品第二十四（四十偈）</h>
<p>　　问曰。破四颠倒。通达四谛。得四<a>沙门</a>果</p>
<p style="text-align: center">　　若一切皆空无生亦无灭</p>
<p style="text-align: center">　　如是则无有四圣谛之法</p>
<p style="text-align: center">　　以无四谛故见苦与断集</p>
<p style="text-align: center">　　证灭及<a>修道</a>如是事皆无</p>
<p style="text-align: center">　　以是事无故则无四<a>道果</a></p>
<p style="text-align: center">　　无有四果故得向者亦无</p>
<p style="text-align: center">　　若无八贤圣则无有僧宝</p>
<p style="text-align: center">　　以无四谛故亦无有法宝</p>
<p style="text-align: center">　　以无法僧宝亦无有佛宝</p>
<p style="text-align: center">　　如是说空者是则破三宝</p>
<p>　　若一切世间皆空无所有者。即应无生无灭。以无生无灭故。则无四圣谛。何以故。从集谛生苦谛。集谛是因苦谛是果。灭苦集谛名为灭谛。能至灭谛名为道谛。道谛是因灭谛是果。如是四谛有因有果。若无生无灭则无四谛。四谛无故。则无见苦断集证灭修道。见苦断集证灭修道无故。则无四沙门果。四沙门果无故。则无四向四得者。若无此八贤圣。则无僧宝。又四圣谛无故。法宝亦无。若无法宝僧宝者。云何有佛。得法名为佛。无法何有佛。汝说诸法皆空。则坏三宝。复次</p>
<p style="text-align: center">　　空法坏因果亦坏于罪福</p>
<p style="text-align: center">　　亦复悉毁坏一切世俗法</p>
<p>　　若受空法者。则破罪福及罪福果报。亦破世俗法。有如是等诸过故。诸法不应空。答曰</p>
<p style="text-align: center">　　汝今实不能知空空因缘</p>
<p style="text-align: center">　　及知于空义是故自生恼</p>
<p>　　汝不解云何是空相。以何因缘说空。亦不解空义。不能如实知故。生如是疑难。复次</p>
<p style="text-align: center">　　诸佛依二谛为众生<a>说法</a></p>
<p style="text-align: center">　　一以世俗谛二第一义谛</p>
<p style="text-align: center">　　若人不能知分别于二谛</p>
<p style="text-align: center">　　则于深<a>佛法</a>不知真实义</p>
<p>　　世俗谛者。一切法性空。而世间颠倒故生虚妄法。于世间是实。诸贤圣真知颠倒性。故知一切法皆空无生。于<a>圣人</a>是第一义谛名为实。诸佛依是二谛。而为众生说法。若人不能如实分别二谛。则于甚深佛法。不知实义。若谓一切法不生是第一义谛。不须第二俗谛者。是亦不然。何以故</p>
<p style="text-align: center">　　若不依俗谛不得第一义</p>
<p style="text-align: center">　　不得第一义则不得涅槃</p>
<p>　　第一义皆因言说。言说是世俗。是故若不依世俗。第一义则不可说。若不得第一义。云何得至涅槃。是故诸法虽无生。而有二谛。复次</p>
<p style="text-align: center">　　不能正观空钝根则自害</p>
<p style="text-align: center">　　如不善咒术不善捉毒蛇</p>
<p>　　若人钝根。不善解空法。于空有失而生邪见。如为利捉毒蛇不能善捉反为所害。又如咒术欲有所作不能善成则还自害。钝根观空法亦如是。复次</p>
<p style="text-align: center">　　<a>世尊</a>知是法甚深微妙相</p>
<p style="text-align: center">　　非钝根所及是故不欲说</p>
<p>　　世尊以法甚深微妙。非钝根所解。是故不欲说。复次</p>
<p style="text-align: center">　　汝谓我着空而为我生过</p>
<p style="text-align: center">　　汝今所说过于空则无有</p>
<p>　　汝谓我着空故。为我生过。我所说性空。空亦复空。无如是过。复次</p>
<p style="text-align: center">　　以有空义故一切法得成</p>
<p style="text-align: center">　　若无空义者一切则不成</p>
<p>　　以有空义故。一切世间出世间法皆悉成就。若无空义。则皆不成就。复次</p>
<p style="text-align: center">　　汝今自有过而以回向我</p>
<p style="text-align: center">　　如人乘马者自忘于所乘</p>
<p>　　汝于有法中有过不能<a>自觉</a>。而于空中见过。如人乘马而忘其所乘。何以故</p>
<p style="text-align: center">　　若汝见诸法决定有性者</p>
<p style="text-align: center">　　即为见诸法无因亦<a>无缘</a></p>
<p>　　汝说诸法有定性。若尔者。则见诸法无因无缘。何以故。若法决定有性。则应不生不灭。如是法何用因缘。若诸法从因缘生则无有性。是故诸法决定有性。则无因缘。若谓诸法决定住自性。是则不然。何以故</p>
<p style="text-align: center">　　即为破因果作作者作法</p>
<p style="text-align: center">　　亦复坏一切万物之生灭</p>
<p>　　诸法有定性。则无因果等诸事。如偈说</p>
<p style="text-align: center">　　众因缘生法我说即是无</p>
<p style="text-align: center">　　亦为是假名亦是中道义</p>
<p style="text-align: center">　　未曾有一法不从因缘生</p>
<p style="text-align: center">　　是故一切法无不是空者</p>
<p>　　众因缘生法。我说即是空。何以故。众缘具足和合而物生。是物属众因缘故无自性。无自性故空。空亦复空。但为引导众生故。以假名说。离有无二边故名为中道。是法无性故不得言有。亦无空故不得言无。若法有性相。则不待众缘而有。若不待众缘则无法。是故无有不空法。汝上所说空法有过者。此过今还在汝。何以故</p>
<p style="text-align: center">　　若一切不空则无有生灭</p>
<p style="text-align: center">　　如是则无有四圣谛之法</p>
<p>　　若一切法各各有性不空者。则无有生灭。无生灭故。则无四圣谛法。何以故</p>
<p style="text-align: center">　　苦不从缘生云何当有苦</p>
<p style="text-align: center">　　无常是苦义定性无无常</p>
<p>　　苦不从缘生故则无苦。何以故。经说无常是苦义。若苦有定性。云何有无常。以不舍自性故。复次</p>
<p style="text-align: center">　　若苦有定性何故从集生</p>
<p style="text-align: center">　　是故无有集以破空义故</p>
<p>　　若苦有定性者。则不应更生。先已有故。若尔者。则无集谛。以坏空义故。复次</p>
<p style="text-align: center">　　苦若有定性则不应有灭</p>
<p style="text-align: center">　　汝着定性故即破于灭谛</p>
<p>　　苦若有定性者。则不应灭。何以故。性则无灭故。复次</p>
<p style="text-align: center">　　苦若有定性则无有修道</p>
<p style="text-align: center">　　若道可修习即无有定性</p>
<p>　　法若定有。则无有修道。何以故。若法实者则是常。常则不可增益。若道可修。道则无有定性。复次</p>
<p style="text-align: center">　　若无有苦谛及无集灭谛</p>
<p style="text-align: center">　　所可灭苦道竟为何所至</p>
<p>　　诸法若先定有性。则无苦集灭谛。今灭苦道。竟为至何灭苦处。复次</p>
<p style="text-align: center">　　若苦定有性先来所不见</p>
<p style="text-align: center">　　于今云何见其性不异故</p>
<p>　　若先凡夫时。不能见苦性。今亦不应见。何以故。不见性定故。复次</p>
<p style="text-align: center">　　如见苦不然断集及证灭</p>
<p style="text-align: center">　　修道及四果是亦皆不然</p>
<p>　　如苦谛性先不见者后亦不应见。如是亦不应有断集证灭修道。何以故。是集性先来不断。今亦不应断。性不可断故。灭先来不证。今亦不应证。先来不证故。道先来不修。今亦不应修。先来不修故。是故四圣谛。见断证修四种行。皆不应有。四种行无故。四道果亦无。何以故</p>
<p style="text-align: center">　　是四道果性先来不可得</p>
<p style="text-align: center">　　诸法性若定今云何可得</p>
<p>　　诸法若有定性。四沙门果先来未得。今云何可得。若可得者。性则无定。复次</p>
<p style="text-align: center">　　若无有四果则无得向者</p>
<p style="text-align: center">　　以无八圣故则无有僧宝</p>
<p>　　无四沙门果故。则无得果向果者。无八贤圣故。则无有僧宝。而经说八贤圣。名为僧宝。复次</p>
<p style="text-align: center">　　无四圣谛故亦无有法宝</p>
<p style="text-align: center">　　无法宝僧宝云何有佛宝</p>
<p>　　行四圣谛得涅槃法。若无四谛则无法宝。若无二宝云何当有佛宝。汝以如是因缘。说诸法定性。则坏三宝问曰。汝虽破诸法。究竟道阿耨多罗三藐三菩提应有。因是道故名为佛。答曰</p>
<p style="text-align: center">　　汝说则不因菩提而有佛</p>
<p style="text-align: center">　　亦复不因佛而有于菩提</p>
<p>　　汝说诸法有定性者。则不应因菩提有佛。因佛有菩提。是二性常定故。复次</p>
<p style="text-align: center">　　虽复勤精进<a>修行</a>菩提道</p>
<p style="text-align: center">　　若先非<a>佛性</a>不应得成佛</p>
<p>　　以先无性故。如铁无金性。虽复种种锻炼。终不成金。复次</p>
<p style="text-align: center">　　若诸法不空无作罪福者</p>
<p style="text-align: center">　　不空何所作以其性定故</p>
<p>　　若诸法不空。终无有人作罪福者。何以故。罪福性先已定故。又无作作者故。复次</p>
<p style="text-align: center">　　汝于罪福中不生果报者</p>
<p style="text-align: center">　　是则离罪福而有诸果报</p>
<p>　　汝于罪福因缘中。皆无果报者。则应离罪福因缘而有果报。何以故。果报不待因出故。问曰。离罪福可无<a>善恶</a>果报。但从罪福有善恶果报。答曰</p>
<p style="text-align: center">　　若谓从罪福而生果报者</p>
<p style="text-align: center">　　果从罪福生云何言不空</p>
<p>　　若离罪福无善恶果。云何言果不空。若尔离作者则无罪福。汝先说诸法不空。是事不然。复次</p>
<p style="text-align: center">　　汝破一切法诸因缘空义</p>
<p style="text-align: center">　　则破于世俗诸余所有法</p>
<p>　　汝若破众因缘法第一空义者。则破一切世俗法。何以故</p>
<p style="text-align: center">　　若破于空义即应无所作</p>
<p style="text-align: center">　　无作而有作不作名作者</p>
<p>　　若破空义。则一切果皆无作无因。又不作而作。又一切作者不应有所作。又离作者。应有业有果报有受者。但是事皆不然。是故不应破空。复次</p>
<p style="text-align: center">　　若有决定性世间种种相</p>
<p style="text-align: center">　　则不生不灭<a>常住</a>而不坏</p>
<p>　　若诸法有定性。则世间种种相。<a>天人</a>畜生万物。皆应不生不灭常住不坏。何以故。有实性不可变异故。而现见万物。各有变异相生灭变易。是故不应有定性。复次</p>
<p style="text-align: center">　　若无有空者未得不应得</p>
<p style="text-align: center">　　亦无断烦恼亦无苦尽事</p>
<p>　　若无有空法者。则世间出世间所有功德未得者。皆不应得。亦不应有断烦恼者。亦无苦尽。何以故。以性定故</p>
<p style="text-align: center">　　是故经中说若见因缘法</p>
<p style="text-align: center">　　则为能见佛见苦集灭道</p>
<p>　　若人见一切法从众缘生。是人即能见佛法身。增益智慧。能见四圣谛苦集灭道。见四圣谛得四果灭诸苦恼。是故不应破空义。若破空义则破因缘法。破因缘法。则破三宝。若破三宝。则为自破。		
		<p class="box marginT">
<a></a> <a></a> <a></a> <span></span> <a></a> <a></a> <a></a> <a class="a"></a>		

	
	

		<br>
			</p>
<h>中论观涅槃品第二十五（二十四偈）</h>
<p>　　问曰</p>
<p style="text-align: center">　　若一切法空无生无灭者</p>
<p style="text-align: center">　　何断何所灭而称为涅槃</p>
<p>　　若一切法空。则无生无灭。无生无灭者。何所断何所灭。而名为涅槃。是故一切法不应空。以诸法不空故。断诸烦恼灭五阴。名为涅槃。答曰</p>
<p style="text-align: center">　　若诸法不空则无生无灭</p>
<p style="text-align: center">　　何断何所灭而称为涅槃</p>
<p>　　若一切世间不空。则无生无灭。何所断何所灭。而名为涅槃。是故有无二门。则非至涅槃。所名涅槃者</p>
<p style="text-align: center">　　无得亦无至不断亦不常</p>
<p style="text-align: center">　　不生亦不灭是说名涅槃</p>
<p>　　无得者。于行于果无所得。无至者。无处可至。不断者。五阴先来毕竟空故。得道入无余涅槃时。亦无所断。不常者。若有法可得分别者。则名为常。涅槃寂灭无法可分别故。不名为常。生灭亦尔。如是相者名为涅槃。复次经说。涅槃非有非无非有无。非非有非非无。一切法不受内寂灭名涅槃。何以故</p>
<p style="text-align: center">　　涅槃不名有有则老死相</p>
<p style="text-align: center">　　终无有有法离于老死相</p>
<p>　　眼见一切万物皆生灭故。是老死相。涅槃若是有则应有老死相。但是事不然。是故涅槃不名有。又不见离生灭老死别有定法而名涅槃。若涅槃是有即应有生灭老死相。以离老死相故。名为涅槃。复次</p>
<p style="text-align: center">　　若涅槃是有涅槃即有为</p>
<p style="text-align: center">　　终无有一法而是无为者</p>
<p>　　涅槃非是有。何以故。一切万物从众缘生。皆是有为。无有一法名为无为者。虽常法假名无为。以理推之。无常法尚无有。何况常法不可见不可得者。复次</p>
<p style="text-align: center">　　若涅槃是有云何名无受</p>
<p style="text-align: center">　　无有不从受而名为有法</p>
<p>　　若谓涅槃是有法者。经则不应说无受是涅槃。何以故。无有有法不受而有。是故涅槃非有。问曰。若有非涅槃者无应是涅槃耶。答曰</p>
<p style="text-align: center">　　有尚非涅槃何况于无耶</p>
<p style="text-align: center">　　涅槃无有有何处当有无</p>
<p>　　若有非涅槃。无云何是涅槃。何以故。因有故有无。若无有。何有无。如经说。先有今无则名无。涅槃则不尔。何以故。非有法变为无故。是故无亦不作涅槃。复次</p>
<p style="text-align: center">　　若无是涅槃云何名不受</p>
<p style="text-align: center">　　未曾有不受而名为无法</p>
<p>　　若谓无是涅槃。经则不应说不受名涅槃。何以故。无有不受而名无法。是故知涅槃非无。问曰。若涅槃非有非无者。何等是涅槃。答曰</p>
<p style="text-align: center">　　受诸因缘故轮转<a>生死</a>中</p>
<p style="text-align: center">　　不受诸因缘是名为涅槃</p>
<p>　　不如实知颠倒故。因五受阴往来生死。如实知颠倒故。则不复因五受阴往来生死。无性五阴不复相续故。说名涅槃。复次</p>
<p style="text-align: center">　　如<a>佛经</a>中说断有断非有</p>
<p style="text-align: center">　　是故知涅槃非有亦非无</p>
<p>　　有名三有。非有名三有断灭。佛说断此二事故。当知涅槃非有亦非无。问曰。若有若无非涅槃者。今有无共合。是涅槃耶。答曰</p>
<p style="text-align: center">　　若谓于有无合为涅槃者</p>
<p style="text-align: center">　　有无即<a>解脱</a>是事则不然</p>
<p>　　若谓于有无合为涅槃者。即有无二事合为解脱。是事不然。何以故。有无二事相违故。云何一处有。复次</p>
<p style="text-align: center">　　若谓于有无合为涅槃者</p>
<p style="text-align: center">　　涅槃非无受是二从受生</p>
<p>　　若谓有无合为涅槃者。经不应说涅槃名无受。何以故。有无二事从受生。相因而有。是故有无二事。不得合为涅槃。复次</p>
<p style="text-align: center">　　有无共合成云何名涅槃</p>
<p style="text-align: center">　　涅槃名无为有无是有为</p>
<p>　　有无二事共合。不得名涅槃。涅槃名无为。有无是有为。是故有无非是涅槃。复次</p>
<p style="text-align: center">　　有无二事共云何是涅槃</p>
<p style="text-align: center">　　是二不同处如明暗不俱</p>
<p>　　有无二事。不得名涅槃。何以故。有无相违一处不可得。如明暗不俱。是故有时无无。无时无有。云何有无共合。而名为涅槃。问曰。若有无共合非涅槃者。今非有非无应是涅槃。答曰</p>
<p style="text-align: center">　　若非有非无名之为涅槃</p>
<p style="text-align: center">　　此非有非无以何而分别</p>
<p>　　若涅槃非有非无者。此非有非无。因何而分别。是故非有非无是涅槃者。是事不然。复次</p>
<p style="text-align: center">　　分别非有无如是名涅槃</p>
<p style="text-align: center">　　若有无成者非有非无成</p>
<p>　　汝分别非有非无是涅槃者是事不然。何以故。若有无成者。然后非有非无成。有相违名无。无相违名有。是有无第三句中已破。有无无故。云何有非有非无。是故涅槃。非非有非非无。复次</p>
<p style="text-align: center">　　如来灭度后不言有与无</p>
<p style="text-align: center">　　亦不言有无非有及非无</p>
<p style="text-align: center">　　如来现在时不言有与无</p>
<p style="text-align: center">　　亦不言有无非有及非无</p>
<p>　　若如来灭后若现在。有如来亦不受。无如来亦不受。亦有如来亦无如来亦不受。非有如来非无如来亦不受。以不受故。不应分别涅槃有无等。离如来谁当得涅槃。何时何处以何法说涅槃。是故一切时一切种。求涅槃相不可得。复次</p>
<p style="text-align: center">　　涅槃与世间无有少分别</p>
<p style="text-align: center">　　世间与涅槃亦无少分别</p>
<p>　　五阴相续往来因缘故。说名世间。五阴性毕竟空无受寂灭。此义先已说。以一切法不生不灭故。世间与涅槃无有分别。涅槃与世间亦无分别。复次</p>
<p style="text-align: center">　　涅槃之实际及与世间际</p>
<p style="text-align: center">　　如是二际者无毫厘差别</p>
<p>　　究竟推求世间涅槃实际无生际。以平等不可得故。无毫厘差别。复次</p>
<p style="text-align: center">　　灭后有无等有边等常等</p>
<p style="text-align: center">　　诸见依涅槃未来过去世</p>
<p>　　如来灭后有如来无如来。亦有如来亦无如来。非有如来非无如来。世间有边世间无边。世间亦有边亦无边。世间非有边非无边。世间常世间无常。世间亦常亦无常。世间非有常非无常。此三种十二见。如来灭后有无等四见。依涅槃起。世间有边无边等四见。依未来世起。世间常无常等四见。依过去世起。如来灭后有无等不可得。涅槃亦如是。如世间前际后际有边无边有常无常等不可得。涅槃亦如是。是故说世间涅槃等无有异。复次</p>
<p style="text-align: center">　　一切法空故何有边无边</p>
<p style="text-align: center">　　亦边亦无边非有非无边</p>
<p style="text-align: center">　　何者为一异何有常无常</p>
<p style="text-align: center">　　亦常亦无常非常非无常</p>
<p style="text-align: center">　　诸法不可得灭一切戏论</p>
<p style="text-align: center">　　无人亦无处佛亦无所说</p>
<p>　　一切法一切时一切种。从众缘生故。毕竟空故无自性。如是法中。何者是有边谁为有边。何者是无边。亦有边亦无边。非有边非无边。谁为非有边非无边。何者是常谁为是常。何者是无常。常无常非常非无常。谁为非常非无常。何者身即是神。何者身异于神。如是等六十二邪见。于毕竟空中皆不可得。诸有所得皆息。戏论皆灭。戏论灭故。通达诸法实相得安隐道。从因缘品来。分别推求诸法。有亦无。无亦无。有无亦无。非有非无亦无。是名诸法实相。亦名<a>如法</a>性实际涅槃。是故如来无时无处。为人说涅槃定相。是故说诸有所得皆息。戏论皆灭		
		<p class="box marginT">
<a></a> <a></a> <a></a> <a></a> <span></span> <a></a> <a></a> <a class="a"></a>		

	
	

		<br>
			</p>
<h>中论观十二因缘品第二十六（九偈）</h>
<p>　　问曰汝以摩诃衍说第一义道。我今欲闻说声闻法入第一义道。答曰</p>
<p style="text-align: center">　　众生痴所覆为后起三行</p>
<p style="text-align: center">　　以起是行故随行堕六趣</p>
<p style="text-align: center">　　以诸行因缘识受<a>六道</a>身</p>
<p style="text-align: center">　　以有识着故增长于名色</p>
<p style="text-align: center">　　名色增长故因而生六入</p>
<p style="text-align: center">　　情尘识和合而生于六触</p>
<p style="text-align: center">　　因于六触故即生于三受</p>
<p style="text-align: center">　　以因三受故而生于渴爱</p>
<p style="text-align: center">　　因爱有四取因取故有有</p>
<p style="text-align: center">　　若取者不取则解脱无有</p>
<p style="text-align: center">　　从有而有生从生有老死</p>
<p style="text-align: center">　　从老死故有忧悲诸苦恼</p>
<p style="text-align: center">　　如是等诸事皆从生而有</p>
<p style="text-align: center">　　但以是因缘而集大苦阴</p>
<p style="text-align: center">　　是谓为生死诸行之根本</p>
<p style="text-align: center">　　无明者所造智者所不为</p>
<p style="text-align: center">　　以是事灭故是事则不生</p>
<p style="text-align: center">　　但是苦阴聚如是而正灭</p>
<p>　　凡夫为无明所盲故。以身口意业。为后身起六趣诸行。随所起行有上中下。识入六趣随行受身。以识着因缘故名色集。名色集故有六入。六入因缘故有六触。六触因缘故有三受。三受因缘故生渴爱。渴爱因缘故有四取。四取取时以身口意业起罪福。令后三有相续。从有而有生。从生而有老死。从老死有忧悲苦恼种种众患。但有大苦阴集。是故知凡夫无智。起此生死诸行根本。智者所不起。以如实见故。则无明灭。无明灭故诸行亦灭。以因灭故果亦灭。如是修习观十二因缘生灭智故是事灭。是事灭故乃至生老死忧悲大苦阴皆如实正灭。正灭者毕竟灭。是十二因缘生灭义。如阿毗昙修多罗中广说		
		<p class="box marginT">
<a></a> <a></a> <a></a> <a></a> <a></a> <span></span> <a></a> <a class="a"></a>		

	
	

		<br>
			</p>
<h>中论观邪见品第二十七（三十一偈）</h>
<p>　　问曰。已闻大乘法破邪见。今欲闻声闻法破邪见。答曰</p>
<p style="text-align: center">　　我于过去世为有为是无</p>
<p style="text-align: center">　　世间常等见皆依过去世</p>
<p style="text-align: center">　　我于未来世为作为不作</p>
<p style="text-align: center">　　有边等诸见皆依未来世</p>
<p>　　我于过去世。为有为无。为有无为非有非无。是名常等诸见依过去世。我于未来世。为作为不作。为作不作为非作非不作。是名边无边等诸见依未来世。如是等诸邪见。何因缘故名为邪见。是事今当说</p>
<p style="text-align: center">　　过去世有我是事不可得</p>
<p style="text-align: center">　　过去世中我不作今世我</p>
<p style="text-align: center">　　若谓我即是而身有异相</p>
<p style="text-align: center">　　若当离于身何处别有我</p>
<p style="text-align: center">　　离有无身我是事为已成</p>
<p style="text-align: center">　　若谓身即我若都无有我</p>
<p style="text-align: center">　　但身不为我身相生灭故</p>
<p style="text-align: center">　　云何当以受而作于受者</p>
<p style="text-align: center">　　若离身有我是事则不然</p>
<p style="text-align: center">　　无受而有我而实不可得</p>
<p style="text-align: center">　　今我不离受亦不即是受</p>
<p style="text-align: center">　　非无受非无此即决定义</p>
<p>　　我于过去世有者。是事不然。何以故。先世中我不即作今我。有常过故。若常则有无量过。何以故。如人修福因缘故作天而后作人。若先世我即是今我者。天即是人。又人以罪业因缘故作旃陀罗。后作<a>婆罗门</a>。若先世我即是今我者。旃陀罗即是婆罗门。譬如舍卫国婆罗门名提婆达。到王舍城亦名提婆达。不以至王舍城故为异。若先作天后作人。则天即是人。旃陀罗即是婆罗门。但是事不然。何以故。天不即是人。旃陀罗不即是婆罗门。有此等常过故。若谓先世我不作今我。如人浣衣时名为浣者。刈时名为刈者。而浣者与刈者虽不异。而浣者不即是刈者。如是我受天身名为天。我受人身名为人。我不异而身有异者。是事不然。何以故。若即是者。不应言天作人。今浣者于刈者。为异为不异。若不异。浣者应即是刈者。如是先世天即是人。旃陀罗即是婆罗门。我亦有常过。若异者。浣者即不作刈者。如是天不作人。我亦无常。无常则无我相。是故不得言即是。问曰。我即是。但因受故分别是天是人。受名五阴身。以业因缘故分别是天是人是旃陀罗是婆罗门。而我实非天非人。非旃陀罗非婆罗门。是故无如是过。答曰。是事不然。何以故。若身作天作人。作旃陀罗作婆罗门。非是我者。则离身别有我。今罪福生死往来。皆是身非是我。罪因缘故堕三恶道。福因缘故生三善道。若苦乐嗔喜忧怖等。皆是身非我者。何用我为。如治俗人罪。不豫<a>出家</a>人。五阴因缘相续罪福不失故有解脱。若皆是身非我者。何用我为。问曰。罪福等依止于我。我有所知身无所知故。知者应是我。起业因缘罪福是作法。当知应有作者。作者是我。身是我所用。亦是我所住处。譬如舍主以草木泥塈等治舍。自为身故随所用治舍有好恶。我亦如是。随作善恶等得好丑身。六道生死皆我所作。是故罪福之身皆属于我。譬如舍但属舍主不属他人。答曰。是喻不然。何以故。舍主有形。有触有力故能治舍。汝所说我无形无触故无作力。自无作力亦不能使他作。若世间有一法无形无触能有所作者。则可信受知有作者。但是事不然。若我是作者。则不应自作苦事。若是念者。可贪乐事不应忘失。若我不作苦而苦强生者。余一切皆亦自生。非我所作。若见者是我。眼能见色眼应是我。若眼见而非我。则违先言见者是我。若见者是我。我则不应得闻声等诸尘。何以故。眼是见者。不能得闻声等尘故。是故我是见者。是事不然。若谓如刈者用镰刈草。我亦如是以手等能有所作者。是事不然。何以故。今离镰别有刈者。而离身心诸根无别作者。若谓作者虽非眼耳等所得亦有作者。则石女儿能有所作。如是一切诸根皆应无我。若谓右眼见物而左眼识。当知别有见者。是事不然。今右手习作左手不能。是故无别有作者。若别有作者。右手所习左手亦应能。而实不能。是故更无作者。复次有我者言。见他食果口中涎出。是为我相。是事不然。何以故。是念力故非是我力。又亦即是破我因缘。人在众中愧于涎出。而涎强出不得<a>自在</a>。当知无我。复次又有颠倒过罪。先世是父今世为子。是父子我一。但身有异。如从一舍至一舍。父故是父。不以入异舍故便有异。若有我是二应一。如是则有大过。若谓无我五阴相续中亦有是过。是事不然。何以故。五阴虽相续。或时有用或时无用。如蒲桃浆持戒者应饮蒲桃酒不应饮。若变为苦酒还复应饮。五阴相续亦如是。有用有不用。若始终一我有如是过。五阴相续无如是过。但五阴和合故假名为我无有决定。如梁椽和合有舍。离梁椽无别舍。如是五阴和合故有我。若离五阴实无别我。是故我但有假名无有定实。汝先说离受别有受者。以受分别受者是天是人。是皆不然。当知但有受无别受者。若谓离受别有我。是事不然。若离受有我。云何可得说是我相。若无相可说。则离受无我。若谓离身无我但身是我。是亦不然。何以故。身有生灭相。我则不尔。复次云何以受即名受者。若谓离受有受者。是亦不然。若不受五阴而有受者。应离五阴别有受者。眼等根可得而实不可得。是故我不离受。不即是受。亦非无受。亦复非无。此是定义。是故当知。过去世有我者。是事不然。何以故</p>
<p>　　过去我不作是事则不然</p>
<p style="text-align: center">　　过去世中我异今亦不然</p>
<p style="text-align: center">　　若谓有异者离彼应有今</p>
<p style="text-align: center">　　我住过去世而今我自生</p>
<p style="text-align: center">　　如是则断灭失于业果报</p>
<p style="text-align: center">　　彼作而此受有如是等过</p>
<p style="text-align: center">　　先无而今有此中亦有过</p>
<p style="text-align: center">　　我则是作法亦为是无因</p>
<p>　　过去世中我。不作今我。是事不然。何以故。过去世中我。与今我不异。若今我与过去世我异者。应离彼我而有今我。又过去世我。亦应住彼此身自更生。若尔者即堕断边。失诸业果报。又彼人作罪此人受报。有如是等无量过。又是我应先无而今有。是亦有过。我则是作法。亦是无因生。是故过去我。不作今我。是事不然。复次</p>
<p style="text-align: center">　　如过去世中有我无我见</p>
<p style="text-align: center">　　若共若不共是事皆不然</p>
<p>　　如是推求过去世中邪见有无。亦有亦无。非有非无。是诸邪见。先说因缘过故。是皆不然</p>
<p style="text-align: center">　　我于未来世为作为不作</p>
<p style="text-align: center">　　如是之见者皆同过去世</p>
<p>　　我于未来世中。为作为不作。如是四句。如过去世中过咎。应在此中说。复次</p>
<p style="text-align: center">　　若天即是人则堕于常边</p>
<p style="text-align: center">　　天则为无生常法不生故</p>
<p>　　若天即是人。是则为常。若天不生人中。云何名为人。常法不生故。常亦不然。复次</p>
<p style="text-align: center">　　若天异于人是即为无常</p>
<p style="text-align: center">　　若天异人者是则无相续</p>
<p>　　若天与人异。则为无常。无常则为断灭等过。如先说过。若天与人异。则无相续。若有相续。不得言异。复次</p>
<p style="text-align: center">　　若半天半人则堕于二边</p>
<p style="text-align: center">　　常及于无常是事则不然</p>
<p>　　若众生半身是天。半身是人。若尔则有常无常。半天是常。半人是无常。但是事不然。何以故。一身有二相过故。复次</p>
<p style="text-align: center">　　若常及无常是二俱成者</p>
<p style="text-align: center">　　如是则应成非常非无常</p>
<p>　　若常无常二俱成者。然后成非常非无常。与常无常相违故。今实常无常不成。是故非常非无常亦不成。复次今生死无始。是亦不然。何以故</p>
<p style="text-align: center">　　法若定有来及定有去者</p>
<p style="text-align: center">　　生死则无始而实无此事</p>
<p>　　法若决定有所从来。有所从去者。生死则应无始。是法以智慧推求。不得有所从来。有所从去。是故生死无始。是事不然。复次</p>
<p style="text-align: center">　　今若无有常云何有无常</p>
<p style="text-align: center">　　亦常亦无常非常非无常</p>
<p>　　若尔者。以智慧推求。无法可得常者。谁当有无常。因常有无常故。若二俱无者。云何有亦有常亦无常。若无有常无常。云何有非有常非无常。因亦有常亦无常故。有非有常非无常。是故依止过去世常等四句不可得。有边无边等四句依止未来世。是事不可得。今当说。何以故</p>
<p style="text-align: center">　　若世间有边云何有后世</p>
<p style="text-align: center">　　若世间无边云何有后世</p>
<p>　　若世间有边。不应有后世。而今实有后世。是故世间有边不然。若世间无边。亦不应有后世。而实有后世。是故世间无边亦不然。复次是二边不可得。何以故</p>
<p style="text-align: center">　　五阴常相续犹如灯火炎</p>
<p style="text-align: center">　　以是故世间不应边无边</p>
<p>　　从五阴复生五阴。是五阴次第相续。如众缘和合有灯炎。若众缘不尽灯则不灭。若尽则灭。是故不得说世间有边无边。复次</p>
<p style="text-align: center">　　若先五阴坏不因是五阴</p>
<p style="text-align: center">　　更生后五阴世间则有边</p>
<p style="text-align: center">　　若先阴不坏亦不因是阴</p>
<p style="text-align: center">　　而生后五阴世间则无边</p>
<p>　　若先五阴坏。不因是五阴更生后五阴。如是则世间有边。若先五阴灭已。更不生余五阴。是名为边。边名末后身。若先五阴不坏。不因是五阴而生后五阴。世间则无边。是则为常。而实不尔。是故世间无边。是事不然。世间有二种。国土世间。众生世间。此是众生世间。复次如四百观中说</p>
<p style="text-align: center">　　真法及说者听者难得故</p>
<p style="text-align: center">　　如是则生死非有边无边</p>
<p>　　不得真法因缘故。生死往来无有边。或时得闻真法得道故。不得言无边。今当更破亦有边亦无边</p>
<p style="text-align: center">　　若世半有边世间半无边</p>
<p style="text-align: center">　　是则亦有边亦无边不然</p>
<p>　　若世间半有边半无边。则应是亦有边亦无边。若尔者。则一法二相。是事不然。何以故</p>
<p style="text-align: center">　　彼受五阴者云何一分破</p>
<p style="text-align: center">　　一分而不破是事则不然</p>
<p style="text-align: center">　　受亦复如是云何一分破</p>
<p style="text-align: center">　　一分而不破是事亦不然</p>
<p>　　受五阴者。云何一分破。一分不破。一事不得亦常亦无常。受亦如是。云何一分破。一分不破。常无常二相过故。是故世间亦有边亦无边则不然。今当破非有边非无边见</p>
<p style="text-align: center">　　若亦有无边是二得成者</p>
<p style="text-align: center">　　非有非无边是则亦应成</p>
<p>　　与有边相违故有无边。如长相违有短。与有无相违。则有亦有亦无。与亦有亦无相违故。则有非有非无。若亦有边亦无边定成者。应有非有边非无边。何以故。因相待故。上已破亦有边亦无边第三句。今云何当有非有边非无边。以无相待故。如是推求。依止未来世有边等四见皆不可得。复次</p>
<p style="text-align: center">　　一切法空故世间常等见</p>
<p style="text-align: center">　　何处于何时谁起是诸见</p>
<p>　　上以声闻法破诸见。今此大乘法中说。诸法从本以来毕竟空性。如是空性法中无人无法。不应生邪见<a>正见</a>。处名土地。时名日月岁数。谁名为人。是名诸见体。若有常无常等决定见者。应当有人出生此见。破我故无人生是见。应有处所色法现见尚可破。何况时方。若有诸见者应有定实。若定则不应破。上来以种种因缘破。是故当知见无定体。云何得生。如偈说。何处于何时。谁起是诸见</p>
<p style="text-align: center">　　瞿昙大圣主怜愍说是法</p>
<p style="text-align: center">　　悉断一切见我今稽首礼</p>
<p>　　一切见者。略说则五见。广说则六十二见。为断是诸见故说法。大圣主瞿昙。是无量无边不可思议智慧者。是故我稽首礼</p>
		
		<p class="box marginT">
<a></a> <a></a> <a></a> <a></a> <a></a> <a></a> <span></span> <a></a>		

	
	

		<br></div></div><hr><script charset='utf-8' src='../../js/footer.js'></script></body></html>