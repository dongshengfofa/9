<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二十八卷 舍利弗阿毗昙论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二十八卷 舍利弗阿毗昙论</center></div><div class='fo'><center>经文出处:来自无量光明网</center><br/><br>
			<p>
	　　<strong>第二十八卷 <a>舍利弗</a>阿毗昙论 </strong></p>
<p>
	　　姚秦罽宾<a>三藏</a>昙摩耶舍共昙摩崛多等译</p>
<p>
	　　绪分定品第十之一</p>
<p>
	　　五支定。五智定。共念出息入息定。共不净想定。入火定。共证知神足定。共证知天耳定。共证知他心定。共证知<a>宿命</a>定共明想定。无间定。根定。力定正觉定正定邪定圣定非圣定。有漏定无漏定。有染定无染定。有求定无求定。当取定非当取定。有取定无取定。有胜定无胜定。受定非受定。内定外定。有报定无报定。凡夫共定。凡夫不共定。非凡夫共定。非凡夫不共定。声闻共定。声闻不共定。非声闻共定。非声闻不共定。如电定如金刚定。不定得定定得定。有行难持定。无行易持定。一分修定。二分修定。有想定无想定。如事定。忆想定离色想定不离色想定。无胜入定遍入定。有觉定无觉定。有观定无观定。有喜定无喜定。共味定。共舍定。忍相应定。非忍相应定。智相应定。非智相应定。忍为始定。智为始定欲终定。始生定。善定不善定无记定。学定无学定非学非无学定。报定报法定。非报非报法定。见断定。思惟断定。非见断非思惟断定。见断因定。思惟断因定非见断非思惟断因定。下定中定上定。粗定细定微定。有觉有观定。无觉有观定。无觉无观定。空定无相定无愿定。三愿得定。非三愿得定。内身观内身定。外身观外身定。内外身观内外身定。内受观内受定。外受观外受定。内外受观内外受定。内心观内心定。外心观外心定。内外心观内外心定。内法观内法定。外法观外法定。内外法观内外法定。内境界定。外境界定。内外境界定。内定境界定。外定境界定。众生境界定。色境界定。无色境界定。众生境界定。有为境界定。无为境界定。众生境界定。法境界定。无境界定。众生境界定。少定中定。无量定少境界定。中境界定。无量境界定。少定少境界。少定中境界。少定无量境界。中定少境界。中定中境界。中定无量境界。无量定少境界。无量定中境界。无量定无量境界。少住定。中住定。无量住定。少定少住。少定中住。少定无量住。中定少住。中定中住。中定无量住。无量定少住。无量定中住。无量定无量住。过去定。未来定。现在定。过去境界定。未来境界定。现在境界定。非过去非未来非现在境界定。欲界系定。<a>色界</a>系定。无色界系定。不系定。作定非离离定。非作作离定。亦非作离定。取定非出出定。非取取出定。亦非取非出定。有染定。非离染离染定。非有染有染离染定。亦非有染非离染定。有枙定非离枙。离枙定。非有枙有枙离枙定。亦非有枙非离枙定。智果定非断果。断果定非智果。智果断果定。亦非智果非断果定。智果定非得果。得果定非智果。智果得果定。亦非智果非得果定。尽定非觉。觉定非尽。尽觉定。亦非尽非觉定。射定。非解解定。非射射解定。亦非射非解定。退分定。住分定。增长分定。射分定。退分定。非住分。住分定。非退分。退分住分定。亦非退分非住分定。退分定非增长分。增长分定非退分。增长分定。亦非退分非增长分定。退分定非射分。射分定非退分射分定。亦非退分射分定。住分定非增长分。增长分定非住分。住分增长分定。亦非住分非增长分定。住分定非射分。射分定非住分。住分射分定。亦非住分非射分定。增长分定非射分。射分定非增长分。增长分射分定。亦非增长分非射分定。四念处四正断四神足四禅。四无量四无色定。四向道四果。四修定四断。五根五力。五<a>解脱</a>入五出界。五观定五生解脱法。六念六定。六出界。六明分法。六悦根法。六无喜正觉。七觉七想七定所须八圣道八解脱八胜入。九灭九次第灭定九想。十<a>正法</a>十遍入。十一解脱入</p>
<p>
	　　云何五支定。如佛告诸<a>比丘</a>。谛听谛听。善思念之。吾当为汝说圣五支定。诸比丘言。唯然受教。云何得修圣五支正定。如比丘离欲恶不善。有觉有观离生喜乐。成就初禅行。身离生喜乐津液遍满此身。尽离生喜乐。津液遍满无有减少。如善澡浴师。若善澡浴师<a>弟子</a>。以细澡豆盛着器中。以水洒之调适作抟。此抟津液遍满。不干不湿内外和调。如是比丘。身离生喜乐。津液遍满无有减少。是名修圣五支初支定。复次比丘。灭觉观内正信一心。无觉无观定生喜乐。成就二禅行。此身定生喜乐津液遍满。此身尽定生喜乐。津液遍满无有减少。如陂湖水底涌出。不从东方南西北方来。此水从底涌出。能令池津液遍满无有减少。如是比丘。此身定生喜乐津液遍满。此身定生喜乐津液遍满无有减少。是谓修圣五支第二支定。复次比丘。离喜舍行念正智身受乐。如诸<a>圣人</a>。解舍念乐行。成就三禅行。此身无喜乐津液遍满。此身无喜乐津液遍满无有减少。如优波罗华池鸠头摩华池钵头摩华池分陀利华池。从泥中出未能出水。此华从根至头。从头至根。皆津液遍满无有减少。如是比丘。此身无量喜乐津液遍满此身。津液遍满无有减少。是谓圣五支第三支定。复次比丘。断苦乐先灭忧喜。不苦不乐舍念净。成就四禅行。此身以清净心遍解行。此身以清净心遍解行无有减少。如男子女人着白净衣。从头至足从足至头无不覆处。如是比丘。以清净心遍解行。此身以清净遍解行无有减少。是谓修圣五支第四支定。复次比丘。善取观相。善思惟善解。如立人观坐者。如坐人观卧者。如是比丘。善取观相善思惟善解。是谓修圣五支第五支定。如是比丘。修圣五支定。亲近多修学已。欲证通法。悕望欲证。随心所欲即能得证。自知无碍。如四衢处有善调马善驾已。有善御乘者。乘已随意<a>自在</a>。如是比丘。亲近圣五支定多修学已。欲证通法。悕望欲证。随心所欲即能得证自在无碍。如盛水瓶坚牢不漏。盛以净水。平满为欲随人倾用。如意自在。如是比丘。亲近圣五支定多修学已。欲证通法悕望欲证。随心所欲自在无碍。如比丘如陂泉遍水平满为饮。如人决用如意自在。随所决即出。如是比丘。亲近圣五支定多修学已。欲证通法。悕望欲证随心所欲。即能得证自在无碍。如比丘欲受无量若干神足动地。能以一为多以多为一。乃至梵天身得自在随所能入。如智品说。如比丘欲受天耳清净过人能闻人非人声随所能入。如比丘欲受知他众生心能知。有欲心如实知有欲心。无欲心如实知无欲心。乃至无胜心如实知无胜心。随所能入。如智品说。如比丘欲受忆念无量宿命。能忆一生二生三生四生五生。乃至成就此行。随所能入。如智品说。如贤比丘。欲受天眼清净过人。能见众生<a>生死</a>。乃至如所业报随所能入。如智品说。如贤比丘。欲受尽有漏成无漏。得心解脱慧解脱。现世自智证成就行。我生已尽梵行已立。所作已办更不受有。随所能入。如是修圣五支定。亲近多修学已。得如是果报。云何比丘。离欲恶不善法。有觉有观离生喜乐。成就初禅行。如比丘一切有为法。若一处有为法。思惟无常。知无常解无常受无常。如是不放逸观。离欲恶不善法。有觉有观离生喜乐。成就初禅行。如是比丘。离欲恶不善法。有觉有观离生喜乐。成就初禅行。如是乃至见死尸在火聚上观。如道品一支道广说。复次比丘。如是思惟。我内有欲染。如实知内有欲染。若内无欲染。如实知内无欲染。如欲染未生。如实知未生。如欲染未生生。如实知生。如欲染生已断。如实知断。如欲染断已。如实知更不复生。内有嗔恚睡眠掉悔疑亦如是。如是不放逸观。离欲恶不善法。有觉有观离生喜乐。成就初禅行。比丘如是离欲恶不善法。有觉有观离生喜乐。成就初禅行。复次比丘。如是思惟。我内眼识色。有欲染嗔恚。如实知内眼识色有欲染嗔恚。内眼识色无欲染嗔恚。如未生眼识<a>色欲</a>染嗔恚。如实知未生。如未生眼识色欲染嗔恚生。如实知生。如生眼识色欲染嗔恚断已。如实知断。如眼识色欲染嗔恚断已。如实知更不复生。耳识声鼻识香舌识味身识触<a>意识</a>法亦如是。不放逸观离欲恶不善法。有觉有观离生喜乐。成就初禅行。比丘如是离欲恶不善法。有觉有观离生喜乐。成就初禅行。复次比丘。如是思惟。我内有念正觉。如实知内有念正觉。内无念正觉。如实知内无念正觉。如念正觉未生。如实知未生。如念正觉未生生。如实知生。如念正觉生已具足修。如实知具足。修择法正觉精进正觉喜正觉除正觉定正觉舍正觉亦如是。如是不放逸观。离欲恶不善法。有觉有观离生喜乐。成就初禅行。比丘如是离欲恶不善法。有觉有观离生喜乐。成就初禅行。复次比丘如实知苦苦集苦灭苦灭道。如实知漏漏集漏灭漏灭道。如是不放逸观。离欲恶不善法。有觉有观离生喜乐。成就初禅行。比丘如是。谓离欲恶不善法。有觉有观离生喜乐。成就初禅行。复次比丘心畏怖故。出一切有为。入<a>甘露</a>界。此寂静妙胜离一切有为。爱尽<a>涅槃</a>。如是不放逸观。离欲恶不善法。有觉有观离生喜乐。成就初禅行。比丘如是离欲恶不善法。有觉有观离生喜乐。成就初禅行。第二禅第三禅第四禅亦如是说。云何比丘。善取观相。善思惟善解。如比丘一切有为法。若一处有为法思惟无常。知无常解无常受无常。如是不放逸观。离欲恶不善法。有觉有观离生喜乐。成就初禅行。如比丘若行若<a>法相</a>。离欲恶不善法。有觉有观离生喜乐。成就初禅行。若法相善取相善思惟善解。善识顺识缘识。分别顺分别缘分别。比丘如是善取观相善思惟善解。复次比丘。若一处有为法。思惟是苦患痈箭味过依缘坏法不定不满可坏苦空<a>无我</a>。思惟缘知缘受缘。即无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有。有缘生。生缘老死忧悲苦恼众苦聚集。如是不放逸观。离欲恶不善法。有觉有观离生喜乐。成就初禅行。如比丘若法相。离欲恶不善法。有觉有观离生喜乐。成就初禅行。若行若法相。善取相善思惟善解。善识顺识缘识。分别顺分别缘分别。比丘如是善取观相善思惟善解。复次比丘一切有为法。若一处有为法。思惟法灭知灭解灭受灭。无明灭则行灭。行灭则识灭。识灭则名色灭。名色灭则六入灭。六入灭则触灭。触灭则受灭。受灭则爱灭。爱灭则取灭。取灭则有灭。有灭则生灭。生灭则老死忧悲苦恼众苦聚集灭。如是不放逸观。离欲恶不善法。有觉有观离生喜乐。成就初禅行。如比丘若行法相。离欲恶不善法。有觉有观离生喜乐。成就初禅行。若行若法相善取相善思惟善解。善识顺识缘识。分别顺分别缘分别。比丘如是善取观相善思惟善解。复次比丘。行知行乐。住知住乐。坐知坐乐。卧知卧乐。如是身住乐如实知住乐。如是不放逸观。离欲恶不善法。有觉有观离生喜乐。成就初禅行。如比丘若行若法相。离欲恶不善法。有觉有观离生喜乐。成就初禅行。若行若法相。善取相善思惟善解。善识顺识缘识。分别顺分别缘分别。比丘如是善取观相善思惟善解。复次比丘。从去来屈伸。乃至心怖畏故。出一切有为入甘露界。亦如是说。第二禅第三禅第四禅。亦如是说</p>
		

	
	

		</div></div><hr><script charset='utf-8' src='../../js/footer.js'></script></body></html>