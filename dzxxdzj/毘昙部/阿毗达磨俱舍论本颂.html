<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='佛经，佛法，阿毗达磨俱舍论本颂' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>阿毗达磨俱舍论本颂</center></div><div class='fo'><center>经文出处:来自无量光明网</center><br/><br>
			<p>　　<strong>阿毗达磨俱舍论本颂</strong> (说一切有部)</p>
<p>　　世亲<a>菩萨</a>造</p>
<p>　　<a>三藏</a>法师玄奘奉诏译</p>
<p>　　分别界品第一(四十四颂)</p>
<p>　　诸一切种诸冥灭拔众生出<a>生死</a>泥</p>
<p>　　敬礼如是如理师对法藏论我当说</p>
<p>　　净慧随行名对法及能得此诸慧论</p>
<p>　　摄彼胜义依彼故此立对法俱舍名</p>
<p>　　若离择法定无余能灭诸惑胜方便</p>
<p>　　由惑<a>世间</a>漂有海因此传佛说对法</p>
<p>　　有漏无漏法除道余有为</p>
<p>　　于彼漏随增故说名有漏</p>
<p>　　无漏谓道谛及三种无为</p>
<p>　　谓<a>虚空</a>二灭此中空无碍</p>
<p>　　择灭谓离系随系事各别</p>
<p>　　毕竟碍当生别得非择灭</p>
<p>　　又诸有为法谓色等<a>五蕴</a></p>
<p>　　亦世路言依有离有事等</p>
<p>　　有漏名取蕴亦说为有诤</p>
<p>　　及苦集世间见处三有等</p>
<p>　　色者唯五根五境及无表</p>
<p>　　彼识依净色名眼等五根</p>
<p>　　色二或二十声唯有八种</p>
<p>　　味六香四种触十一为性</p>
<p>　　乱心<a>无心</a>等随流净不净</p>
<p>　　大种所造性由此说无表</p>
<p>　　大种谓四界即地水火风</p>
<p>　　能成持等业坚湿暖动性</p>
<p>　　地谓显形色随世想立名</p>
<p>　　水火亦复然风即界亦尔</p>
<p>　　此中根与境即说十处界</p>
<p>　　受领纳随触想取像为体</p>
<p>　　四余名行蕴如是受等三</p>
<p>　　及无表无为名法处法界</p>
<p>　　识谓各了别此即名意处</p>
<p>　　及七界应知六识转为意</p>
<p>　　由即六识身无间灭为意</p>
<p>　　成第六依故十八界应知</p>
<p>　　总摄一切法由一蕴处界</p>
<p>　　摄自性非余以离他性故</p>
<p>　　类境识同故虽二界体一</p>
<p>　　然为令端严眼等各生二</p>
<p>　　聚生门种族是蕴处界义</p>
<p>　　愚根乐三故说蕴处界三</p>
<p>　　诤根生死因及次第因故</p>
<p>　　于诸心所法受想别为蕴</p>
<p>　　蕴不摄无为义不相应故</p>
<p>　　随粗染器等界别次第立</p>
<p>　　前五境唯现四境唯所造</p>
<p>　　余用远速明或随处次第</p>
<p>　　为差别最胜摄多增上法</p>
<p>　　故一处名色一名为法处</p>
<p>　　牟尼<a>说法</a>蕴数有八十千</p>
<p>　　彼体语或名此色行蕴摄</p>
<p>　　有言诸法蕴量如彼论说</p>
<p>　　或随蕴等言如实行对治</p>
<p>　　如是余蕴等各随其所应</p>
<p>　　摄在前说中应审观自相</p>
<p>　　空界谓窍隙传说是明闇</p>
<p>　　识界有漏识有情生所依</p>
<p>　　一有见谓色十有色有对</p>
<p>　　此余色声八无记余三种</p>
<p>　　欲界系十八<a>色界</a>系十四</p>
<p>　　除香味二识无色系后三</p>
<p>　　意法<a>意识</a>通所余唯有漏</p>
<p>　　五识唯寻伺后三二余无</p>
<p>　　说五无分别由计度<a>随念</a></p>
<p>　　以意地散慧意诸念为体</p>
<p>　　七心法界半有所缘余无</p>
<p>　　前八界及声无执受余二</p>
<p>　　触界中有二余九色所造</p>
<p>　　法一分亦然十色可积集</p>
<p>　　谓唯外四界能斫及所斫</p>
<p>　　亦所烧能称能烧所称诤</p>
<p>　　内五有熟养声无异熟生</p>
<p>　　八无碍等流亦异熟生性</p>
<p>　　余三实唯法<a>刹那</a>唯后三</p>
<p>　　眼与眼识界独俱得非等</p>
<p>　　内十二眼等色等六为外</p>
<p>　　法同分余二作不作自业</p>
<p>　　十五唯修断后<a>三界</a>通三</p>
<p>　　不染非六生色定非见断</p>
<p>　　眼法界一分八种说名见</p>
<p>　　五识俱生慧非见不度故</p>
<p>　　眼见色同分非彼能依识</p>
<p>　　传说不能观被障诸色故</p>
<p>　　或二眼俱时见色分明故</p>
<p>　　眼耳意根境不至三相违</p>
<p>　　应知鼻等三唯取等量境</p>
<p>　　后依唯过去五识依或俱</p>
<p>　　随根变识异故眼等名依</p>
<p>　　彼及不共因故随根说识</p>
<p>　　眼不下于身色识非上眼</p>
<p>　　色于识一切二于身亦然</p>
<p>　　如眼耳亦然次三皆自地</p>
<p>　　身识自下地意不定应知</p>
<p>　　五外二所识常法界无为</p>
<p>　　法一分是根并内界十二</p>
<p>　　分别根品第二(七十四颂)</p>
<p>　　传说五于四四根于二种</p>
<p>　　五八染净中各别为增上</p>
<p>　　了自境增上总立于六根</p>
<p>　　从身立二根女男性增上</p>
<p>　　于同住杂染清净增上故</p>
<p>　　应知命五受信等立为根</p>
<p>　　未当知已知具知根亦尔</p>
<p>　　于得后后道<a>涅槃</a>等增上</p>
<p>　　心所依此别此住此杂染</p>
<p>　　此资粮此净由此量立根</p>
<p>　　或<a>流转</a>所依及生住受用</p>
<p>　　建立前十四还灭后亦然</p>
<p>　　身不悦名苦即此悦名乐</p>
<p>　　及三定心悦余处此名喜</p>
<p>　　心不悦名忧中舍二无别</p>
<p>　　见修无学道依九立<a>三根</a></p>
<p>　　唯无漏后三有色命忧苦</p>
<p>　　当知唯有漏通二余九根</p>
<p>　　命唯是异熟忧及后八非</p>
<p>　　色意余四受一一皆通二</p>
<p>　　忧定有异熟前八后三无</p>
<p>　　意余受信等一一皆通二</p>
<p>　　唯善后八根忧通善不善</p>
<p>　　意余受三种前八唯无记</p>
<p>　　欲色无色系如次除后三</p>
<p>　　兼女男忧苦并余色喜乐</p>
<p>　　意三受通三忧见修所断</p>
<p>　　九唯修所断五修非三非</p>
<p>　　欲胎卵湿生初得二异熟</p>
<p>　　化生六七八色六上唯命</p>
<p>　　正死灭诸根无色三色八</p>
<p>　　欲顿十九八渐四善增五</p>
<p>　　九得边二果七八九中二</p>
<p>　　十一阿<a>罗汉</a>依一容有说</p>
<p>　　成就命意舍各定成就三</p>
<p>　　若成就乐身各定成就四</p>
<p>　　成眼等及喜各定成五根</p>
<p>　　若成就苦根彼定成就七</p>
<p>　　若成女男忧信等各成八</p>
<p>　　二无漏十一初无漏十三</p>
<p>　　极少八无善成受身命意</p>
<p>　　愚生无色界成善命意舍</p>
<p>　　极多成十九二形除三净</p>
<p>　　圣者未离欲除二净一形</p>
<p>　　欲微聚无声无根有八事</p>
<p>　　有身根九事十事有余根</p>
<p>　　心心所必俱诸行相或得</p>
<p>　　心所且有五大地法等异</p>
<p>　　受想思触欲慧念与作意</p>
<p>　　胜解三摩地遍于一切心</p>
<p>　　信及不放逸轻安舍惭愧</p>
<p>　　二根及不害勤唯遍善心</p>
<p>　　痴逸怠不信惛掉恒唯染</p>
<p>　　唯遍不善心无惭及无愧</p>
<p>　　忿覆悭嫉恼害恨谄诳憍</p>
<p>　　如是类名为小烦恼地法</p>
<p>　　欲有寻伺故于善心品中</p>
<p>　　二十二心所有时增恶作</p>
<p>　　于不善不共见俱唯二十</p>
<p>　　四类恼忿等恶作二十一</p>
<p>　　有覆有十八无覆许十二</p>
<p>　　睡眠遍不违若有皆增一</p>
<p>　　初定除不善及恶作睡眠</p>
<p>　　中定又除寻上兼除伺等</p>
<p>　　无惭愧不重于罪不见怖</p>
<p>　　爱敬谓信惭唯于欲色有</p>
<p>　　寻伺心粗细慢对他心举</p>
<p>　　憍由染自法心高无所顾</p>
<p>　　心意识体一心心所有依</p>
<p>　　有缘有行相相应义有五</p>
<p>　　心不相应行得非得同分</p>
<p>　　无想二定命相名身等类</p>
<p>　　得谓获成就非得此相违</p>
<p>　　得非得唯于自相续二灭</p>
<p>　　三世法各三善等唯善等</p>
<p>　　有系自界得无系得通四</p>
<p>　　非学无学三非所断二种</p>
<p>　　无记得俱起除二通变化</p>
<p>　　有覆色亦俱欲色无前起</p>
<p>　　非得净无记去来世各三</p>
<p>　　三界不系三许圣道非得</p>
<p>　　说名异生性得法易地舍</p>
<p>　　同分有情等无想无想中</p>
<p>　　心心所法灭异熟居广果</p>
<p>　　如是无想定从静虑求脱</p>
<p>　　善唯顺生受非圣得一世</p>
<p>　　灭尽定亦然为静住有顶</p>
<p>　　善二受不定圣由加行得</p>
<p>　　成佛得非前三十四念故</p>
<p>　　二定依欲色灭定初人中</p>
<p>　　命根体即寿能持暖及识</p>
<p>　　相谓诸有为生住异灭性</p>
<p>　　此有生生等于八一有能</p>
<p>　　生能生所生非离因缘合</p>
<p>　　名身等所谓想章字总说</p>
<p>　　欲色有情摄等流无记性</p>
<p>　　同分亦如是并无色异熟</p>
<p>　　得相通三类非得定等流</p>
<p>　　能作及俱有同类与相应</p>
<p>　　遍行并异熟许因唯六种</p>
<p>　　除自余能作俱有互为果</p>
<p>　　如大相所相心于心随转</p>
<p>　　心所二律仪彼及心诸相</p>
<p>　　是心随转法由时果善等</p>
<p>　　同类因相似自部地前生</p>
<p>　　道展转九地唯等胜为果</p>
<p>　　加行生亦然闻思所成等</p>
<p>　　相应因决定心心所同依</p>
<p>　　遍行谓前遍为同地染因</p>
<p>　　异熟因不善及善唯有漏</p>
<p>　　遍行与同类二世三世三</p>
<p>　　果有为离系无为无因果</p>
<p>　　后因果异熟前因增上果</p>
<p>　　同类遍等流俱相应士用</p>
<p>　　异熟无记法有情有记生</p>
<p>　　等流似自因离系由慧尽</p>
<p>　　若因彼力生是果名士用</p>
<p>　　除前有为法有为增上果</p>
<p>　　五取果唯现二与果亦然</p>
<p>　　过现与二因一与唯过去</p>
<p>　　染污异熟生余初圣如次</p>
<p>　　除异熟遍二及同类余生</p>
<p>　　此谓心心所余及除相应</p>
<p>　　说有四种缘因缘五因性</p>
<p>　　等无间非后心心所已生</p>
<p>　　所缘一切法增上即能作</p>
<p>　　二因于正灭三因于正生</p>
<p>　　余二缘相违而兴于作用</p>
<p>　　心心所由四二定但由三</p>
<p>　　余由二缘生非无次第故</p>
<p>　　大为大二因为所造五种</p>
<p>　　造为造三种为大唯一因</p>
<p>　　欲界有四心<a>善恶</a>覆无覆</p>
<p>　　色无色除恶无漏有二心</p>
<p>　　欲界善生九此复从八生</p>
<p>　　染从十生四余从五生七</p>
<p>　　色善生十一此复从九生</p>
<p>　　有覆从八生此复生于六</p>
<p>　　无覆从三生此复能生六</p>
<p>　　无色善生九此复从六生</p>
<p>　　有覆生从七无覆如色辩</p>
<p>　　学从四生五余从五生四</p>
<p>　　十二为二十谓三界善心</p>
<p>　　分加行生得欲无覆分四</p>
<p>　　异熟威仪路工巧处通果</p>
<p>　　色界除工巧余数如前说</p>
<p>　　三界染心中得六六二种</p>
<p>　　色善三学四余皆自可得</p>
<p>　　分别世界品第三(九十九颂)</p>
<p>　　<a>地狱</a>傍生鬼人及六欲天</p>
<p>　　名欲界二十由地狱洲异</p>
<p>　　此上十七处名色界于中</p>
<p>　　三静虑各三第四静虑八</p>
<p>　　无色界无处由生有四种</p>
<p>　　依同分及命令心等相续</p>
<p>　　于中地狱等自名说五趣</p>
<p>　　唯无覆无记有情非中有</p>
<p>　　身异及想异身异同一想</p>
<p>　　翻此身想一并无色下三</p>
<p>　　故识住有七余非有损坏</p>
<p>　　应知兼有顶及无想有情</p>
<p>　　是九有情居余非不乐住</p>
<p>　　四识住当知四蕴唯自地</p>
<p>　　说独识非住有漏四句摄</p>
<p>　　于中有四生有情谓卵等</p>
<p>　　人傍生具四地狱及诸天</p>
<p>　　中有唯化生鬼通胎化二</p>
<p>　　死生二有中五蕴名中有</p>
<p>　　未至应至处故中有非生</p>
<p>　　如谷等相续处无间续生</p>
<p>　　像实有不成不等故非譬</p>
<p>　　一处无二并非相续二生</p>
<p>　　说有健达缚及五七经故</p>
<p>　　此一业引故如当本有形</p>
<p>　　本有谓死前居生刹那后</p>
<p>　　同净天眼见业通疾具根</p>
<p>　　无对不可转食香非久住</p>
<p>　　倒心趣欲境湿化染香处</p>
<p>　　天首上三横地狱头归下</p>
<p>　　一于入正知二三兼住出</p>
<p>　　四于一切位及卵恒无知</p>
<p>　　前三种入胎谓轮王二佛</p>
<p>　　业智俱胜故如次四余生</p>
<p>　　<a>无我</a>唯诸蕴烦恼业所为</p>
<p>　　由中有相续入胎如灯焰</p>
<p>　　如引次第增相续由惑业</p>
<p>　　更趣于余世故有轮无初</p>
<p>　　如是诸缘起十二支三际</p>
<p>　　前后际各二中八据<a>圆满</a></p>
<p>　　宿惑位无明宿诸业名行</p>
<p>　　识正结生蕴六处前名色</p>
<p>　　从生眼等根三和前六处</p>
<p>　　于三受因异未了知名触</p>
<p>　　在淫爱前受贪资具淫爱</p>
<p>　　为得诸境界遍驰求名取</p>
<p>　　有谓正能造牵当有果业</p>
<p>　　结当有名生至当受老死</p>
<p>　　传许约位说从胜立支名</p>
<p>　　于前后中际为遣他愚惑</p>
<p>　　三烦恼二业七事亦名果</p>
<p>　　略果及略因由中可比二</p>
<p>　　从惑生惑业从业生于事</p>
<p>　　从事事惑生有支理唯此</p>
<p>　　此中意正说因起果已生</p>
<p>　　明所治无明如非亲实等</p>
<p>　　说为结等故非恶慧见故</p>
<p>　　与见相应故说能染慧故</p>
<p>　　名无色四蕴触六三和生</p>
<p>　　五相应有对第六俱增语</p>
<p>　　明无明非二无漏染污余</p>
<p>　　爱恚二相应乐等顺三受</p>
<p>　　从此生六受五属身余心</p>
<p>　　此复成十八由意近行异</p>
<p>　　欲缘欲十八色十二上三</p>
<p>　　二缘欲十二八自二无色</p>
<p>　　后二缘欲六四自一上缘</p>
<p>　　初无色近分缘色四自一</p>
<p>　　四本及三边唯一缘自境</p>
<p>　　十八唯有漏余已说当说</p>
<p>　　此中说烦恼如种复如龙</p>
<p>　　如草根树茎及如糠裹米</p>
<p>　　业如有糠米如草药如花</p>
<p>　　诸异熟果事如成熟饮食</p>
<p>　　于四种有中生有唯染污</p>
<p>　　由自地烦恼余三无色三</p>
<p>　　有情由食住段欲体唯三</p>
<p>　　非色不能益自根<a>解脱</a>故</p>
<p>　　触思识三食有漏通三界</p>
<p>　　意成及求生食香中有起</p>
<p>　　前二益此世所依及能依</p>
<p>　　后二于当有引及起如次</p>
<p>　　断善根与续离染退死生</p>
<p>　　许唯意识中死生唯舍受</p>
<p>　　非定无心二二无记涅槃</p>
<p>　　渐死足齐心最后意识灭</p>
<p>　　下人天不生断末摩水等</p>
<p>　　止邪不定聚圣造无间余</p>
<p>　　安立器世间风轮最居下</p>
<p>　　其量广无数厚十六洛叉</p>
<p>　　次上水轮深十一亿二万</p>
<p>　　下八洛叉水余凝结成金</p>
<p>　　此水金轮广径十二洛叉</p>
<p>　　三千四百半周围此三倍</p>
<p>　　苏迷卢处中次踰健达罗</p>
<p>　　伊沙驮罗山朅地洛迦山</p>
<p>　　苏达梨舍那頞湿缚羯拏</p>
<p>　　毗那怛迦山尼民达罗山</p>
<p>　　于大洲等外有铁轮围山</p>
<p>　　前七金所成苏迷卢四宝</p>
<p>　　入水皆八万妙高出亦然</p>
<p>　　余八半半下广皆等高量</p>
<p>　　山间有八海前七名为内</p>
<p>　　最初广八万四边各三倍</p>
<p>　　余六半半狭第八名为外</p>
<p>　　三洛叉二万二千踰缮那</p>
<p>　　于中大洲相南赡部如车</p>
<p>　　三边各二千南边有三半</p>
<p>　　东毗提诃洲其相如半月</p>
<p>　　三边如赡部东边三百半</p>
<p>　　西瞿陀尼洲其相圆无缺</p>
<p>　　径二千五百周围此三倍</p>
<p>　　北俱卢畟方面各二千等</p>
<p>　　中洲复有八四洲边各二</p>
<p>　　此北九黑山雪香醉山内</p>
<p>　　无热池纵广五十踰缮那</p>
<p>　　此下过二万无间深广同</p>
<p>　　上七捺落迦八增皆十六</p>
<p>　　谓煻煨尸粪锋刃烈河增</p>
<p>　　各住彼四方余八寒地狱</p>
<p>　　日月迷卢半五十一五十</p>
<p>　　夜半日没中日出四洲等</p>
<p>　　雨际第二月后九夜渐增</p>
<p>　　寒第四亦然夜减昼翻此</p>
<p>　　昼夜增腊缚行南北路时</p>
<p>　　近日自影覆故见月轮缺</p>
<p>　　妙高层有四相去各十千</p>
<p>　　傍出十六千八四二千量</p>
<p>　　坚手及持鬘恒憍大王众</p>
<p>　　如次居四级亦住余七山</p>
<p>　　妙高顶八万三十三天居</p>
<p>　　四角有四峰金刚手所住</p>
<p>　　中宫名善见周万踰缮那</p>
<p>　　高一半金城杂饰地柔濡</p>
<p>　　中有<a>殊胜</a>殿周千踰缮那</p>
<p>　　外四苑庄严众车粗杂喜</p>
<p>　　妙地居四方相去各二十</p>
<p>　　东北圆生树西南善法堂</p>
<p>　　此上有色天住依空宫殿</p>
<p>　　六受欲交抱执手笑视淫</p>
<p>　　初如五至十色圆满有衣</p>
<p>　　欲生三人天乐生三九处</p>
<p>　　如彼去下量去上数亦然</p>
<p>　　离通力依他下无升见上</p>
<p>　　四大洲日月苏迷卢欲天</p>
<p>　　梵世各一千名一小千界</p>
<p>　　此小千千倍说名一中千</p>
<p>　　此千倍大千皆同一成坏</p>
<p>　　赡部洲人量三肘半四肘</p>
<p>　　东西北洲人倍倍增如次</p>
<p>　　欲天俱卢舍四分一一增</p>
<p>　　色天踰缮那初四增半半</p>
<p>　　此上增倍倍唯无云减三</p>
<p>　　北洲定千年西东半半减</p>
<p>　　此洲寿不定后十初叵量</p>
<p>　　人间五十年下天一昼夜</p>
<p>　　乘斯寿五百上五倍倍增</p>
<p>　　色无昼夜殊劫数等身量</p>
<p>　　无色初二万后后二二增</p>
<p>　　少光上下天大全半为劫</p>
<p>　　等活等上六如次以欲天</p>
<p>　　寿为一昼夜寿量亦同彼</p>
<p>　　极热半中劫无间中劫全</p>
<p>　　傍生极一中鬼月日五百</p>
<p>　　頞部陀寿量如一婆诃麻</p>
<p>　　百年除一昼后后倍二十</p>
<p>　　诸处有中夭除北俱卢洲</p>
<p>　　极微字刹那色名时极少</p>
<p>　　极微微金水兔羊牛隙尘</p>
<p>　　虮虱麦指节后后增七倍</p>
<p>　　二十四指肘四肘为弓量</p>
<p>　　五百俱卢舍此八踰缮那</p>
<p>　　百二十刹那为怛刹那量</p>
<p>　　腊缚此六十此三十须臾</p>
<p>　　此三十昼夜三十昼夜月</p>
<p>　　十二月为年于中半减夜</p>
<p>　　寒热雨际中一月半已夜</p>
<p>　　于所余半月智者知夜减</p>
<p>　　应知有四劫谓坏成中大</p>
<p>　　坏从狱不生至外器都尽</p>
<p>　　成劫从风起至地狱劫生</p>
<p>　　中劫从无量减至寿唯十</p>
<p>　　次增减十八后增至八万</p>
<p>　　如是成已住名中二十劫</p>
<p>　　成坏坏已空时皆等住劫</p>
<p>　　八十中大劫大劫三无数</p>
<p>　　减八万至百诸佛现世间</p>
<p>　　独觉增减时麟角喻百劫</p>
<p>　　轮王八万上金银铜铁轮</p>
<p>　　一二三四洲逆次独如佛</p>
<p>　　他迎自往伏诤阵胜无害</p>
<p>　　相不正圆明故与佛非等</p>
<p>　　劫初如色天后渐增贪味</p>
<p>　　由惰贮贼起为防雇守田</p>
<p>　　业道增寿减至十三灾现</p>
<p>　　刀疾饥如次七日月年止</p>
<p>　　三灾火水风上三定为顶</p>
<p>　　如次内灾等四无不动故</p>
<p>　　然彼器非常情俱生灭故</p>
<p>　　要七火一水七水火后风</p>
<p>　　分别业品第四(一百三十一颂)</p>
<p>　　世别由业生思及思所作</p>
<p>　　思即是意业所作谓身语</p>
<p>　　此身语二业俱表无表性</p>
<p>　　身表许别形非行动为体</p>
<p>　　以诸有为法有刹那尽故</p>
<p>　　应无无因故生因应能灭</p>
<p>　　形亦非实有应二根取故</p>
<p>　　无别极微故语表许言声</p>
<p>　　说三无漏色增非作等故</p>
<p>　　此能造大种异于表所依</p>
<p>　　欲后念无表依过大种生</p>
<p>　　有漏自地衣无漏随生处</p>
<p>　　无表无执受亦等流情数</p>
<p>　　散依等流性有受异大生</p>
<p>　　定生依长养无受无异大</p>
<p>　　表唯等流性属身有执受</p>
<p>　　无表记余三不善唯在欲</p>
<p>　　无表遍欲色表唯有伺二</p>
<p>　　欲无有覆表以无等起故</p>
<p>　　胜义善解脱自性惭愧根</p>
<p>　　相应彼相应等起色业等</p>
<p>　　翻此名不善胜无记二常</p>
<p>　　等起有二种因及彼刹那</p>
<p>　　如次第应知名转名随转</p>
<p>　　见断识唯转唯随转五识</p>
<p>　　修断意通三无漏异熟非</p>
<p>　　于转善等性随转各容三</p>
<p>　　牟尼善必同无记随或善</p>
<p>　　无表三律仪不律仪非二</p>
<p>　　律仪别解脱静虑及道生</p>
<p>　　初律仪八种实体唯有四</p>
<p>　　形转名异故各别不相违</p>
<p>　　受离五十八一切所应离</p>
<p>　　立近事近住勤策及苾刍</p>
<p>　　俱得名尸罗妙行业律仪</p>
<p>　　唯初表无表名别解业道</p>
<p>　　八成别解脱得静虑圣者</p>
<p>　　成静虑道生后二随心转</p>
<p>　　未至九无间俱生二名断</p>
<p>　　正知<a>正念</a>合名意根律仪</p>
<p>　　住别解无表未舍恒成现</p>
<p>　　刹那后成过不律仪亦然</p>
<p>　　得静虑律仪恒成就过未</p>
<p>　　圣初除过去住定道成中</p>
<p>　　住中有无表初成中后二</p>
<p>　　住律不律仪起染净无表</p>
<p>　　初成中后二至染净势终</p>
<p>　　表正作成中后成过非未</p>
<p>　　有覆及无覆唯成就现在</p>
<p>　　恶行恶戒业业道不律仪</p>
<p>　　成表非无表住中劣思作</p>
<p>　　舍未生表圣成无表非表</p>
<p>　　定生得定地彼圣得道生</p>
<p>　　别解脱律仪得由他教等</p>
<p>　　别解脱律仪尽寿或昼夜</p>
<p>　　恶戒无昼夜谓非如善受</p>
<p>　　近住于晨旦下座从师受</p>
<p>　　随教说具支离严饰昼夜</p>
<p>　　戒不逸禁支四一三如次</p>
<p>　　为防诸性罪失念及憍逸</p>
<p>　　近住余亦有不受三归无</p>
<p>　　称近事发戒说如苾刍等</p>
<p>　　若皆具律仪何言一分等</p>
<p>　　谓约能持说下中上随心</p>
<p>　　归依成佛僧无学二种法</p>
<p>　　及涅槃择灭是说具三归</p>
<p>　　邪行最可诃易离得不作</p>
<p>　　得律仪如誓非总于相续</p>
<p>　　以开虚诳语便越诸学处</p>
<p>　　遮中唯离酒为护余律仪</p>
<p>　　从一切二现得欲界律仪</p>
<p>　　从根本恒时得静虑无漏</p>
<p>　　律从诸有情支因说不定</p>
<p>　　不律从一切有情支非因</p>
<p>　　诸得不律仪由作及誓受</p>
<p>　　得所余无表由田受重行</p>
<p>　　舍别解调伏由故舍命终</p>
<p>　　及二形俱生断善根夜昼</p>
<p>　　有说由犯重余说由法灭</p>
<p>　　迦湿弥罗说犯二如负财</p>
<p>　　舍定生善法由易地退等</p>
<p>　　舍圣由得果练根及退失</p>
<p>　　舍恶戒由死得戒二形生</p>
<p>　　舍中由受势作事寿根断</p>
<p>　　舍欲非色善由根断上生</p>
<p>　　由对治道生舍诸非色染</p>
<p>　　恶戒人除北二黄门二形</p>
<p>　　律仪亦在天唯人俱三种</p>
<p>　　生欲天色界有静虑律仪</p>
<p>　　无漏并无色除中定无想</p>
<p>　　安不安非业名善恶无记</p>
<p>　　福非福不动欲善业名福</p>
<p>　　不善名非福上界善不勤</p>
<p>　　约自地处所业果无动故</p>
<p>　　顺乐苦非二善至三顺乐</p>
<p>　　诸不善顺苦上善顺非二</p>
<p>　　余说下亦有由中招异熟</p>
<p>　　又许此三业非前后熟故</p>
<p>　　顺受总有五谓自性相应</p>
<p>　　及所缘异熟现前差别故</p>
<p>　　此有定不定定三顺现等</p>
<p>　　或说业有五余师说四句</p>
<p>　　四善容俱作引同分唯三</p>
<p>　　诸处造四种地狱善除现</p>
<p>　　坚于离染地异生不造生</p>
<p>　　圣不造生后并欲有顶退</p>
<p>　　欲中有能造二十二种业</p>
<p>　　皆顺现受摄类同分一故</p>
<p>　　由重惑净心及是恒所造</p>
<p>　　于功德田起害父母业定</p>
<p>　　由田意殊胜及定招异熟</p>
<p>　　得永离地业定招现法果</p>
<p>　　于佛上首僧及灭定无诤</p>
<p>　　慈见<a>修道</a>出损益业即受</p>
<p>　　诸善无寻业许唯感心受</p>
<p>　　恶唯感身受是感受业异</p>
<p>　　心狂唯意识由业异熟生</p>
<p>　　及怖害违忧除北洲在欲</p>
<p>　　说曲秽浊业依谄嗔贪生</p>
<p>　　依黑黑等殊所说四种业</p>
<p>　　恶<a>色欲</a>界善能尽彼无漏</p>
<p>　　应知如次第名黑白俱非</p>
<p>　　四法忍离欲前八无间俱</p>
<p>　　十二无漏思唯尽纯黑业</p>
<p>　　离欲四静虑第九无间思</p>
<p>　　一尽杂纯黑四令纯白尽</p>
<p>　　有说地狱受余欲业黑杂</p>
<p>　　有说欲见灭余欲业黑俱</p>
<p>　　无学身语业即意三牟尼</p>
<p>　　三清净应知即诸三妙行</p>
<p>　　恶身语意业说名三恶行</p>
<p>　　及贪嗔邪见三妙行翻此</p>
<p>　　所说十业道摄恶妙行中</p>
<p>　　粗品为其性如应成善恶</p>
<p>　　恶六定无表彼自作淫二</p>
<p>　　善七受生二定生唯无表</p>
<p>　　加行定有表无表或有无</p>
<p>　　后起此相违加行三根起</p>
<p>　　彼无问生故贪等三根生</p>
<p>　　善于三位中皆三善根起</p>
<p>　　杀粗语嗔恚究竟皆由嗔</p>
<p>　　盗邪行及贪皆由贪究竟</p>
<p>　　邪见痴究竟许所余由三</p>
<p>　　有情具名色名身等处起</p>
<p>　　俱死及前死无根依别故</p>
<p>　　军等若同事皆成如作者</p>
<p>　　<a>杀生</a>由故思他想不误杀</p>
<p>　　不与取他物力窃取属己</p>
<p>　　欲邪行四种行所不应行</p>
<p>　　染异想发言解义虚诳语</p>
<p>　　由眼耳意识并余三所证</p>
<p>　　如次第名为所见闻知觉</p>
<p>　　染心坏他语说名离间语</p>
<p>　　非爱粗恶语诸染杂秽语</p>
<p>　　余说异三染佞歌邪论等</p>
<p>　　恶欲他财贪增有情嗔恚</p>
<p>　　拨善恶等见名邪见业道</p>
<p>　　此中三唯道七业亦道故</p>
<p>　　唯邪见断善所断欲生得</p>
<p>　　拨因果一切渐断二俱舍</p>
<p>　　人三洲男女见行断非得</p>
<p>　　续善疑有见顿现除逆者</p>
<p>　　业道思俱转不善一至八</p>
<p>　　善总开至十别遮一八五</p>
<p>　　不善地狱中粗杂嗔通二</p>
<p>　　贪邪见成就北洲成后三</p>
<p>　　杂语通现成余欲十通二</p>
<p>　　善于一切处后三通现成</p>
<p>　　无色无想天前七唯成就</p>
<p>　　余处通成现除地狱北洲</p>
<p>　　皆能招异熟等流增上果</p>
<p>　　此令他受苦断命坏威故</p>
<p>　　贪生身语业邪命难除故</p>
<p>　　执命资贪生违经故非理</p>
<p>　　断道有漏业具足有五果</p>
<p>　　无漏业有四谓唯除异熟</p>
<p>　　余有漏善恶亦四除离系</p>
<p>　　余无漏无记三除前所除</p>
<p>　　善等于善等初有四二三</p>
<p>　　中有二三四后二三三果</p>
<p>　　过于三各四现于未亦尔</p>
<p>　　现于现二果未于未果三</p>
<p>　　同地有四果异地二或三</p>
<p>　　学于三各三无学一三二</p>
<p>　　非学非无学有二二五果</p>
<p>　　见所断业等一一各于三</p>
<p>　　初有三四一中二四三果</p>
<p>　　后有一二四皆如次应知</p>
<p>　　染业不应作有说亦坏轨</p>
<p>　　应作业翻此俱相违第三</p>
<p>　　一业引一生多业能圆满</p>
<p>　　二无心定得不能引余通</p>
<p>　　三障无间业及数行烦恼</p>
<p>　　并一切恶趣北洲无想天</p>
<p>　　三洲有无间非余扇搋等</p>
<p>　　少恩少羞耻余障通五趣</p>
<p>　　此五无间中四身一语业</p>
<p>　　三杀一诳语一杀生加行</p>
<p>　　僧破不和合心不相应行</p>
<p>　　无覆无记性所破僧所成</p>
<p>　　能破者唯成此虚诳语罪</p>
<p>　　无间一劫熟随罪增苦增</p>
<p>　　苾刍见净行破异处愚夫</p>
<p>　　忍异师道时名破不经宿</p>
<p>　　赡部洲九等方破法轮僧</p>
<p>　　唯破羯磨僧通三洲八等</p>
<p>　　初后疱双前佛灭未结界</p>
<p>　　于如是六位无破法轮僧</p>
<p>　　弃坏恩德田转形亦成逆</p>
<p>　　母谓因彼血误等无或有</p>
<p>　　打心出佛血害后无学无</p>
<p>　　造逆定加行无离染得果</p>
<p>　　破僧虚诳语于罪中最大</p>
<p>　　感第一有思世善中大果</p>
<p>　　污母无学尼杀住定菩萨</p>
<p>　　及有学圣者夺僧和合缘</p>
<p>　　破坏窣堵波是无间同类</p>
<p>　　将得忍不还无学业为障</p>
<p>　　从修妙相业菩萨得定名</p>
<p>　　生善趣贵家具男念坚固</p>
<p>　　赡部男对佛佛思思所成</p>
<p>　　余百劫方修各百福严饰</p>
<p>　　于三无数劫各供养七万</p>
<p>　　又如次供养五六七千佛</p>
<p>　　三无数劫满逆次逢胜观</p>
<p>　　然灯宝髻佛初释迦牟尼</p>
<p>　　但由悲普施被析身无忿</p>
<p>　　赞叹底沙佛次无上菩提</p>
<p>　　<a>六波罗蜜</a>多于如是四位</p>
<p>　　一二又一二如次修圆满</p>
<p>　　施戒修三类各随其所应</p>
<p>　　受福业事名差别如业道</p>
<p>　　由此舍名施谓为供为益</p>
<p>　　身语及能发此招大富果</p>
<p>　　为益自他俱不为二行施</p>
<p>　　由主财田异故施果差别</p>
<p>　　主异由信等行敬重等施</p>
<p>　　得尊重广爱应时难夺果</p>
<p>　　财异由色等得妙色好名</p>
<p>　　众爱柔软身有随时乐触</p>
<p>　　田异由趣苦恩德有差别</p>
<p>　　脱于脱菩萨第八施最胜</p>
<p>　　父母病法师最后身菩萨</p>
<p>　　设非证圣者施果亦无量</p>
<p>　　后起田根本加行思意乐</p>
<p>　　由此下上故业成下上品</p>
<p>　　由审思圆满无恶作对治</p>
<p>　　有伴异熟故此业名增长</p>
<p>　　制多舍类福如慈等无受</p>
<p>　　恶田有爱果种果无倒故</p>
<p>　　离犯戒及遮名戒各有二</p>
<p>　　非犯戒因坏依治灭净等</p>
<p>　　等引善名修极能熏心故</p>
<p>　　戒修胜如次感生天解脱</p>
<p>　　感劫生天等为一梵福量</p>
<p>　　法施谓如实无染辩经等</p>
<p>　　顺福顺解脱顺决择分三</p>
<p>　　感爱果涅槃圣道善如次</p>
<p>　　诸如理所起三业并能发</p>
<p>　　如次为书印算文数自体</p>
<p>　　善无漏名妙染有罪覆劣</p>
<p>　　善有为应习解脱名无上◎</p>
<p>　　◎分别随眠品第五(六十九颂)</p>
<p>　　随眠诸有本此差别有六</p>
<p>　　谓贪嗔亦慢无明见及疑</p>
<p>　　六由贪异七有贪上二界</p>
<p>　　于内门转故为遮解脱想</p>
<p>　　六由见异十异谓有身见</p>
<p>　　边执见邪见见取戒禁取</p>
<p>　　六行部界异故成九十八</p>
<p>　　欲见苦等断十七七八四</p>
<p>　　谓如次具离三二见见疑</p>
<p>　　色无色除嗔余等如欲说</p>
<p>　　忍所害随眠有顶唯见断</p>
<p>　　余通见修断智所害唯修</p>
<p>　　我我所断常拨无劣谓胜</p>
<p>　　非因道妄谓是五见自体</p>
<p>　　于大<a>自在</a>等非因妄执因</p>
<p>　　从常我倒生故唯见苦断</p>
<p>　　四颠倒自体谓从于三见</p>
<p>　　唯倒推增故想心随见力</p>
<p>　　慢七九从三皆通见修断</p>
<p>　　圣如杀缠等有修断不行</p>
<p>　　慢类等我慢恶作中不善</p>
<p>　　圣有而不起见疑所增故</p>
<p>　　见苦集所断诸见疑相应</p>
<p>　　及不共无明遍行自界地</p>
<p>　　于中除二见余九能上缘</p>
<p>　　除得余随行亦是遍行摄</p>
<p>　　见灭道所断邪见疑相应</p>
<p>　　及不共无明六能缘无漏</p>
<p>　　于中缘灭者唯缘自地灭</p>
<p>　　缘道六九地由别治相因</p>
<p>　　贪嗔慢二取并非无漏缘</p>
<p>　　应离境非怨静净胜性故</p>
<p>　　未断遍随眠于自地一切</p>
<p>　　非遍于自部所缘故随增</p>
<p>　　非无漏上缘无摄有违故</p>
<p>　　随于相应<a>法相</a>应故随增</p>
<p>　　上二界随眠及欲身边见</p>
<p>　　彼俱痴无记此余皆不善</p>
<p>　　不善根欲界贪嗔不善痴</p>
<p>　　无记根有三无记爱痴慧</p>
<p>　　非余二高故外方立四种</p>
<p>　　中爱见慢痴三定皆痴故</p>
<p>　　应一向分别反诘舍置记</p>
<p>　　如死生殊胜我蕴一异等</p>
<p>　　若于此事中未断贪嗔慢</p>
<p>　　过现若已起未来意遍行</p>
<p>　　五可生自世不生亦遍行</p>
<p>　　余过未遍行现正缘能系</p>
<p>　　三世有由说三有境果故</p>
<p>　　说三世有故许说一切有</p>
<p>　　此中有四种类相位待异</p>
<p>　　第三约作用立世最为善</p>
<p>　　何碍用云何无异世便坏</p>
<p>　　有谁未生灭此法性甚深</p>
<p>　　于见苦已断余遍行随眠</p>
<p>　　及前品已断余缘此犹系</p>
<p>　　见苦集修断若欲界所系</p>
<p>　　自界三色一无漏识所行</p>
<p>　　色自下各三上一净识境</p>
<p>　　无色通三界各三净识缘</p>
<p>　　见灭道所断皆增自识行</p>
<p>　　无漏三界中后三净识境</p>
<p>　　有随眠心二谓有染无染</p>
<p>　　有染心通二无染局随增</p>
<p>　　无明疑邪身边见戒见取</p>
<p>　　贪慢嗔如次由前引后生</p>
<p>　　由未断随眠及随应境现</p>
<p>　　非理作意起说惑具因缘</p>
<p>　　欲烦恼并缠除痴名欲漏</p>
<p>　　有漏上二界唯烦恼除痴</p>
<p>　　同无记内门定地故合一</p>
<p>　　无明诸有本故别为一漏</p>
<p>　　瀑流轭亦然别立见利故</p>
<p>　　见不顺住故非于漏独立</p>
<p>　　欲有轭并痴见分二名取</p>
<p>　　无明不别立以非能取故</p>
<p>　　微细二随增随逐与随缚</p>
<p>　　住流漂合执是随眠等义</p>
<p>　　由结等差别复说有五种</p>
<p>　　结九物取等立见取二结</p>
<p>　　由二唯不善及自在起故</p>
<p>　　缠中唯嫉悭建立为二结</p>
<p>　　惑二数行故为贱贫困故</p>
<p>　　遍显随惑故恼乱二部故</p>
<p>　　又五顺下分由二不超欲</p>
<p>　　由三复还下摄门根故三</p>
<p>　　或不欲发起迷道及疑道</p>
<p>　　能障趣解脱故唯说断三</p>
<p>　　顺上分亦五色无色二贪</p>
<p>　　掉举慢无明令不超上故</p>
<p>　　缚三由三受随眠前已说</p>
<p>　　随烦恼此余染心所行蕴</p>
<p>　　缠八无惭愧嫉悭并悔眠</p>
<p>　　及掉举惛沈或十加忿覆</p>
<p>　　无惭悭掉举皆从贪所生</p>
<p>　　无愧眠惛沈从无明所起</p>
<p>　　嫉忿从嗔起悔从疑覆诤</p>
<p>　　烦恼垢六恼害恨谄诳憍</p>
<p>　　诳憍从贪生害恨从嗔起</p>
<p>　　恼从见取起谄从诸见生</p>
<p>　　缠无惭愧眠惛掉见修断</p>
<p>　　余及烦恼垢自在故唯修</p>
<p>　　欲三二余恶上界皆无记</p>
<p>　　谄诳欲初定三三界余欲</p>
<p>　　见所断慢眠自在随烦恼</p>
<p>　　皆唯意地起余通依六识</p>
<p>　　欲界诸烦恼贪喜乐相应</p>
<p>　　嗔忧苦痴遍邪见忧及喜</p>
<p>　　疑忧余五喜一切舍相应</p>
<p>　　上地皆随应遍自识诸受</p>
<p>　　诸随烦恼中嫉悔忿及恼</p>
<p>　　害恨忧俱起悭喜爱相应</p>
<p>　　谄诳及眠覆通忧喜俱起</p>
<p>　　憍喜乐皆舍余四遍相应</p>
<p>　　盖五唯在欲食治用同故</p>
<p>　　虽二立一盖障蕴故唯五</p>
<p>　　遍知所缘故断彼能缘故</p>
<p>　　断彼所缘故对治起故断</p>
<p>　　对治有四种谓断持远厌</p>
<p>　　应知从所缘可令诸惑断</p>
<p>　　远性有四种谓相治处时</p>
<p>　　如大种尸罗异方二世等</p>
<p>　　诸惑无再断离系有重得</p>
<p>　　谓治生得果练根六时中</p>
<p>　　断遍知有九欲初二断一</p>
<p>　　二各一合三上界三亦尔</p>
<p>　　余五顺下分色一切断三</p>
<p>　　于中忍果六余三是智果</p>
<p>　　未至果一切根本五或八</p>
<p>　　无色边果一三根本亦尔</p>
<p>　　俗果二圣九法智三类二</p>
<p>　　法智品果六类智品果五</p>
<p>　　得无漏断得及缺第一有</p>
<p>　　灭双因越界故立九遍知</p>
<p>　　住见谛位无或成一至五</p>
<p>　　修成六一二无学唯成一</p>
<p>　　越界得果故二处集遍知</p>
<p>　　舍一二五六得亦然除五</p>
<p>　　分别贤圣品第六(八十三颂)</p>
<p>　　已说烦恼断由见谛修故</p>
<p>　　见道唯无漏修道通二种</p>
<p>　　谛四名已说谓苦集灭道</p>
<p>　　彼自体亦然次第随现观</p>
<p>　　苦由三苦合如所应一切</p>
<p>　　可意非可意余有漏行法</p>
<p>　　彼觉破便无慧析余亦尔</p>
<p>　　如瓶水世俗异此名胜义</p>
<p>　　将趣见谛道应住戒勤修</p>
<p>　　<a>闻思修</a>所成谓名俱义境</p>
<p>　　具身心远离无不足大欲</p>
<p>　　谓已得未得多求名所无</p>
<p>　　治相违界三无漏无贪性</p>
<p>　　四圣种亦尔前三唯喜足</p>
<p>　　三生具后业为治四爱生</p>
<p>　　我所我事欲暂息永除故</p>
<p>　　入修要二门不净观息念</p>
<p>　　贪寻增上者如次第应修</p>
<p>　　为通治四贪且辩观骨琐</p>
<p>　　广至海复略名初习业位</p>
<p>　　除足至头半名为已熟修</p>
<p>　　系心在眉间名超作意位</p>
<p>　　无贪性十智缘欲色人生</p>
<p>　　不净自世缘有漏通二得</p>
<p>　　息念慧五地缘风依欲身</p>
<p>　　二得实外无有六谓数等</p>
<p>　　入出息随身依二差别转</p>
<p>　　情数非执受等流非下缘</p>
<p>　　依已修成止为观修念住</p>
<p>　　以自相共相观身受心法</p>
<p>　　自性闻等慧余相杂所缘</p>
<p>　　说次第随生治倒故唯四</p>
<p>　　彼居法念住总观四所缘</p>
<p>　　修非常及苦空非我行相</p>
<p>　　从此生暖法具观四圣谛</p>
<p>　　修十六行相次生顶亦然</p>
<p>　　如是二善根皆初法后四</p>
<p>　　次忍唯法念下中品同顶</p>
<p>　　上唯观欲苦一行一刹那</p>
<p>　　世第一亦然皆慧五除得</p>
<p>　　此顺决择分四皆修所成</p>
<p>　　六地二或七依欲界身九</p>
<p>　　三女男得二第四女亦尔</p>
<p>　　圣由失地舍异生由命终</p>
<p>　　初二亦退舍依本必见谛</p>
<p>　　舍已得非先二舍性非得</p>
<p>　　暖必至涅槃顶终不断善</p>
<p>　　忍不堕恶趣第一入离生</p>
<p>　　转声闻种性二成佛三余</p>
<p>　　麟角佛无转一坐成觉故</p>
<p>　　前顺解脱分速三生解脱</p>
<p>　　闻思成三业殖在人三洲</p>
<p>　　世第一无间即缘欲界苦</p>
<p>　　生无漏法忍忍次生法智</p>
<p>　　次缘余界苦生类忍类智</p>
<p>　　缘集灭道谛各生四亦然</p>
<p>　　如是十六心名圣谛现观</p>
<p>　　此总有三种谓见缘事别</p>
<p>　　皆与世第一同依于一地</p>
<p>　　忍智如次第无间解脱道</p>
<p>　　前十五见道见未曾见故</p>
<p>　　名随信法行由根钝利别</p>
<p>　　具修惑断一至五向初果</p>
<p>　　断次三向二离八地向三</p>
<p>　　至第十六心随三向住果</p>
<p>　　名信解见至亦由钝利别</p>
<p>　　诸得果位中未得胜果道</p>
<p>　　故未起胜道名住果非向</p>
<p>　　地地失德九下中上各三</p>
<p>　　未断修断失住果极七返</p>
<p>　　断欲三四品三二生家家</p>
<p>　　断至五二向断六一来果</p>
<p>　　断七或八品一生名一间</p>
<p>　　此即第三向断九不还果</p>
<p>　　此中生有行无行般涅槃</p>
<p>　　上流若杂修能往色究竟</p>
<p>　　超半超遍殁余能往有顶</p>
<p>　　行无色有四住此般涅槃</p>
<p>　　行色界有九谓三各分三</p>
<p>　　业惑根有殊故成三九别</p>
<p>　　立七善士趣由上流无别</p>
<p>　　善恶行不行有往无还故</p>
<p>　　经欲界生圣不往余界生</p>
<p>　　此及往上生无练根并退</p>
<p>　　先杂修第四成由一念杂</p>
<p>　　为受生现乐及遮烦恼退</p>
<p>　　由杂修五品生有五净居</p>
<p>　　得灭定不还转名为身证</p>
<p>　　上界修惑中断初定一品</p>
<p>　　至有顶八品皆阿罗汉向</p>
<p>　　第九无间道名金刚喻定</p>
<p>　　尽得俱尽智成无学应果</p>
<p>　　有顶由无漏余由二离染</p>
<p>　　圣二离八修各二离系得</p>
<p>　　无漏未至道能离一切地</p>
<p>　　余八离自上有漏离次下</p>
<p>　　近分离下染初三后解脱</p>
<p>　　根本或近分上地唯根本</p>
<p>　　世无间解脱如次缘下上</p>
<p>　　作粗苦障行及静妙离三</p>
<p>　　不动尽智后必起无生智</p>
<p>　　余尽或<a>正见</a>此应果皆有</p>
<p>　　净道<a>沙门</a>性有为无为果</p>
<p>　　此有八十九解脱道及灭</p>
<p>　　五因立四果舍曾得胜道</p>
<p>　　集断得八智顿修十六行</p>
<p>　　世道所得断圣所得杂故</p>
<p>　　无漏得持故亦名沙门果</p>
<p>　　所说沙门性亦名<a>婆罗门</a></p>
<p>　　亦名为梵轮真梵所转故</p>
<p>　　于中唯见道说名为法轮</p>
<p>　　由速等似轮或具辐等故</p>
<p>　　三依欲后三由上无见道</p>
<p>　　无间<a>无缘</a>下无厌及经故</p>
<p>　　阿罗汉有六谓退至不动</p>
<p>　　前五信解生总名时解脱</p>
<p>　　后不时解脱从前见至生</p>
<p>　　有是先种性有后练根得</p>
<p>　　四从种性退五从果非先</p>
<p>　　学异生亦六练根非见道</p>
<p>　　应知退有三已未得受用</p>
<p>　　佛唯有最后利中后钝三</p>
<p>　　一切从果退必得不命终</p>
<p>　　住果所不为惭增故不作</p>
<p>　　练根无学位九无间解脱</p>
<p>　　久习故学一无漏依人三</p>
<p>　　无学依九地有学但依六</p>
<p>　　舍果胜果道唯得果道故</p>
<p>　　七声闻二佛差别由九根</p>
<p>　　加行根灭定解脱故成七</p>
<p>　　此事别唯六三道各二故</p>
<p>　　俱由得灭定余名慧解脱</p>
<p>　　有学名为满由根果定三</p>
<p>　　无学得满名但由根定二</p>
<p>　　应知一切道略说唯有四</p>
<p>　　谓加行无间解脱胜进道</p>
<p>　　通行有四种乐依本静虑</p>
<p>　　苦依所余地迟速钝利根</p>
<p>　　觉分三十七谓四念住等</p>
<p>　　觉谓尽无生顺此故名分</p>
<p>　　此实事唯十谓慧勤定信</p>
<p>　　念喜舍轻安及戒寻为体</p>
<p>　　四念住正断神足随增上</p>
<p>　　说为慧勤定实诸加行善</p>
<p>　　初业顺决择及修见道位</p>
<p>　　念住等七品应知次第增</p>
<p>　　七觉八道支一向是无漏</p>
<p>　　三四五根力皆通于二种</p>
<p>　　初静虑一切未至除喜根</p>
<p>　　二静虑除寻三四中除二</p>
<p>　　前三无色地除戒前二种</p>
<p>　　于欲界有顶除觉及道支</p>
<p>　　证净有四种谓<a>佛法</a>僧戒</p>
<p>　　见三得法戒见道兼佛僧</p>
<p>　　法谓三谛全菩萨独觉道</p>
<p>　　信戒二为体四皆唯无漏</p>
<p>　　学有余缚故无正脱智支</p>
<p>　　解脱为无学谓胜解或灭</p>
<p>　　有为无学支即二解脱蕴</p>
<p>　　正智如觉说谓尽无生智</p>
<p>　　无学心生时正从障解脱</p>
<p>　　道唯正灭位能令彼障断</p>
<p>　　无为说三界离界谓离贪</p>
<p>　　断界断余结灭界灭彼事</p>
<p>　　厌缘苦集慧离缘四能断</p>
<p>　　相对互广狭故应成四句</p>
<p>　　分别智品第七(六十一颂)</p>
<p>　　圣慧忍非智尽无生非见</p>
<p>　　余二有漏慧皆智六见性</p>
<p>　　智十总有二有漏无漏别</p>
<p>　　有漏称世俗无漏名法类</p>
<p>　　世俗遍为境法智及类智</p>
<p>　　如次欲上界苦等谛为境</p>
<p>　　法类由境别立苦等四名</p>
<p>　　皆通尽无生初唯苦集类</p>
<p>　　法类道世俗有成他心智</p>
<p>　　于胜地根位去来世不知</p>
<p>　　法类不相知声闻麟喻佛</p>
<p>　　如次知见道二三念一切</p>
<p>　　智于四圣谛知我已知等</p>
<p>　　不应更知等如次尽无生</p>
<p>　　由自性对治行相行相境</p>
<p>　　加行办因圆故建立十智</p>
<p>　　缘灭道法智于修道位中</p>
<p>　　兼治上修断类无能治欲</p>
<p>　　法智及类<a>智行</a>相俱十六</p>
<p>　　世俗此及余<a>四谛</a>智各四</p>
<p>　　他心智无漏唯四谓缘道</p>
<p>　　有漏自相缘俱但缘一事</p>
<p>　　尽无生十四谓离空非我</p>
<p>　　净无越十六余说有论故</p>
<p>　　行相实十六此体唯是慧</p>
<p>　　能行有所缘所行诸有法</p>
<p>　　性俗三九善依地俗一切</p>
<p>　　他心智唯四法六余七九</p>
<p>　　现起所依身他心依欲色</p>
<p>　　法智但依欲余八通三界</p>
<p>　　诸智念住摄灭智唯最后</p>
<p>　　他心智后三余八智通四</p>
<p>　　诸智互相缘法类道各九</p>
<p>　　苦集智各二四皆十灭非</p>
<p>　　所缘总有十谓三界无漏</p>
<p>　　无为各有二俗缘十法五</p>
<p>　　类七苦集六灭缘一道二</p>
<p>　　他心智缘三尽无生各九</p>
<p>　　俗智除自品总缘一切法</p>
<p>　　为非我行相唯闻思所成</p>
<p>　　异生圣见道初念定成一</p>
<p>　　二定成三智后四一一增</p>
<p>　　修道定成七离欲增他心</p>
<p>　　无学钝利根定成九成十</p>
<p>　　见道忍智起即彼未来修</p>
<p>　　三类智兼修现观边俗智</p>
<p>　　不生自下地苦集四灭后</p>
<p>　　自谛行相境唯加行所得</p>
<p>　　修道初刹那修六或七智</p>
<p>　　断八地无间及有欲余道</p>
<p>　　有顶八解脱各修于七智</p>
<p>　　上无间余道如次修六八</p>
<p>　　无学初刹那修九或修十</p>
<p>　　钝利根别故胜进道亦然</p>
<p>　　练根无间道学六无学七</p>
<p>　　余学六七八应八九一切</p>
<p>　　杂修通无间学七应八九</p>
<p>　　余道学修八应九或一切</p>
<p>　　圣起余功德及异生诸位</p>
<p>　　所修智多少皆如理应思</p>
<p>　　诸道依得此修此地有漏</p>
<p>　　为离得起此修此下无漏</p>
<p>　　唯初尽遍修九地有漏德</p>
<p>　　生上不修下曾所得非修</p>
<p>　　立得修习修依善有为法</p>
<p>　　依诸有漏法立治修遣修</p>
<p>　　十八不共法谓佛十力等</p>
<p>　　力处非处十业八除灭道</p>
<p>　　定根解界九遍趣九或十</p>
<p>　　宿住死生俗尽六或十智</p>
<p>　　宿住死生智依静虑余通</p>
<p>　　赡部男佛身于境无碍故</p>
<p>　　身那罗延力或节节皆然</p>
<p>　　象等七十增此触处为性</p>
<p>　　四<a>无畏</a>如次初十二七力</p>
<p>　　三念住念慧缘顺违俱境</p>
<p>　　大悲唯俗智资粮行相境</p>
<p>　　平等上品故异悲由八因</p>
<p>　　由资粮法身利他佛相似</p>
<p>　　寿种姓量等诸佛有差别</p>
<p>　　复有余佛法共余圣异生</p>
<p>　　谓无诤愿智无碍解等德</p>
<p>　　无诤世俗智后静虑不动</p>
<p>　　三洲缘未生欲界有事惑</p>
<p>　　愿智能遍缘余如无诤说</p>
<p>　　无碍解有四谓法义词辩</p>
<p>　　名义言说道无退智为性</p>
<p>　　法词唯俗智五二地为依</p>
<p>　　义十六辩九皆依一切地</p>
<p>　　但得必具四余如无诤说</p>
<p>　　六依边际得边际六后定</p>
<p>　　遍顺至究竟佛余加行得</p>
<p>　　通六谓神境天眼耳他心</p>
<p>　　宿住漏尽通解脱道慧摄</p>
<p>　　四俗他心五漏尽通如力</p>
<p>　　五依四静虑自下地为境</p>
<p>　　声闻麟喻佛二三千无数</p>
<p>　　未曾由加行曾修离染得</p>
<p>　　念住初三身他心三余四</p>
<p>　　天眼耳无记余四通唯善</p>
<p>　　第五二六明治三际愚故</p>
<p>　　后真二假说学有暗非明</p>
<p>　　第一四六导教诫导为尊</p>
<p>　　定由通所成引利乐果故</p>
<p>　　神体谓等持境二谓行化</p>
<p>　　行三意势佛运身胜解通</p>
<p>　　化二谓欲色四二外处性</p>
<p>　　此各有二种谓似自他身</p>
<p>　　能化心十四定果二至五</p>
<p>　　如所依定得从净自生二</p>
<p>　　化事由自地语通由自下</p>
<p>　　<a>化身</a>与化主语必俱非佛</p>
<p>　　先立愿留身后起余心语</p>
<p>　　有死留坚体余说无留义</p>
<p>　　初多心一化成满此相违</p>
<p>　　修得无记摄余得通三性</p>
<p>　　天眼耳谓根即定地净色</p>
<p>　　恒同分无缺取障细远等</p>
<p>　　神境五修生咒药业成故</p>
<p>　　他心修生咒又加占相成</p>
<p>　　三修生业成除修皆三性</p>
<p>　　人唯无生得地狱初能知</p>
<p>　　分别定品第八(三十九颂)</p>
<p>　　静虑四各二于中生已说</p>
<p>　　定谓善一境并伴五蕴性</p>
<p>　　初具伺喜乐后渐离前支</p>
<p>　　无色亦如是四蕴离下地</p>
<p>　　并上三近分总名除色想</p>
<p>　　无色谓无色后色起从心</p>
<p>　　空无边等三名从加行立</p>
<p>　　非想非非想昧劣故立名</p>
<p>　　此本等至八前七各有三</p>
<p>　　谓味净无漏后味净二种</p>
<p>　　味谓爱相应净谓世间善</p>
<p>　　此即所味着无漏谓出世</p>
<p>　　静虑初五支寻伺喜乐定</p>
<p>　　第二有四支内净喜乐定</p>
<p>　　第三具五支舍念慧乐定</p>
<p>　　第四有四支舍念中受定</p>
<p>　　此实事十一初二乐轻安</p>
<p>　　内净即信根喜即是喜受</p>
<p>　　染如次从初无喜乐内净</p>
<p>　　正念慧舍念余说无安舍</p>
<p>　　第四名不动离八灾患故</p>
<p>　　八者谓寻伺四受入出息</p>
<p>　　生静虑从初有喜乐舍受</p>
<p>　　及喜舍乐舍唯舍受如次</p>
<p>　　生上三静虑起三识表心</p>
<p>　　皆初静虑摄唯无覆无记</p>
<p>　　全不成而得净由离染生</p>
<p>　　无漏由离染染由生及退</p>
<p>　　无漏次生善上下至第三</p>
<p>　　净次生亦然兼生自地染</p>
<p>　　染生自净染并下一地净</p>
<p>　　死净生一切染生自下染</p>
<p>　　净定有四种谓即顺退分</p>
<p>　　顺住顺胜进顺决择分摄</p>
<p>　　如次顺烦恼自上地无漏</p>
<p>　　互相望如次生二三三一</p>
<p>　　二类定顺逆均间次及超</p>
<p>　　至间超为成三洲利无学</p>
<p>　　二类定顺逆非上无用故</p>
<p>　　唯生有顶圣起下尽余惑</p>
<p>　　味定缘自系净无漏遍缘</p>
<p>　　根本善无色不缘下有漏</p>
<p>　　无漏能断惑及诸净近分</p>
<p>　　近分八舍净初亦圣或三</p>
<p>　　中静虑无寻具三唯舍受</p>
<p>　　初下有寻伺中唯伺上无</p>
<p>　　空谓空非我无相谓灭四</p>
<p>　　无愿谓余十谛行相相应</p>
<p>　　此通净无漏无漏三脱门</p>
<p>　　重二缘无学取空非常相</p>
<p>　　后缘无相定非择灭为静</p>
<p>　　有漏人不时离上七近分</p>
<p>　　为得现法乐修诸善静虑</p>
<p>　　为得胜知见修净天眼通</p>
<p>　　为得分别慧修诸加行善</p>
<p>　　为得诸漏尽修金刚喻定</p>
<p>　　无量有四种对治嗔等故</p>
<p>　　慈悲无嗔性喜喜舍无贪</p>
<p>　　此行相如次与乐及拔苦</p>
<p>　　欣慰有情等缘欲界有情</p>
<p>　　喜初二静虑余六或五十</p>
<p>　　不能断诸惑人起定成三</p>
<p>　　解脱有八种前三无贪性</p>
<p>　　二二一一定四无色定善</p>
<p>　　灭受想解脱微微无间生</p>
<p>　　由自地净心及下无漏出</p>
<p>　　三境欲可见四境类品道</p>
<p>　　自上苦集灭非择灭虚空</p>
<p>　　胜处有八种二如初解脱</p>
<p>　　次二如第二后四如第三</p>
<p>　　遍处有十种八如净解脱</p>
<p>　　后二净无色缘自地四蕴</p>
<p>　　灭定如先辩余皆通二得</p>
<p>　　无色依三界余唯人趣起</p>
<p>　　二界由因业能起无色定</p>
<p>　　色界起静虑亦由法尔力</p>
<p>　　佛<a>正法</a>有二谓教证为体</p>
<p>　　有持说<a>行者</a>此便住世间</p>
<p>　　迦湿弥罗议理成我多依彼释对法</p>
<p>　　少有贬量为我失判法正理在牟尼</p>
<p>　　大师<a>法眼</a>久已闭堪为证者多散灭</p>
<p>　　不见真理无制人由鄙寻思乱圣教</p>
<p>　　<a>自觉</a>已归胜寂静持彼教者多随灭</p>
<p>　　世无依怙丧众德无钩制惑随意转</p>
<p>　　既知如来正法寿渐次沦亡如至喉</p>
<p>　　是诸烦恼力增时应求解脱勿放逸</p>
<p>　　说一切有部俱舍论本颂一卷</p>
		</div>
		
		
		</div></div><hr><script charset='utf-8' src='../../js/footer.js'></script></body></html>