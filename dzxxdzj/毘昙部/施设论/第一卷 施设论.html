<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第一卷 施设论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第一卷 施设论</center></div><div class='fo'><center>经文出处:来自无量光明网</center><br/><br>
			<p>
	　　<strong>第一卷 施设论</strong></p>
<p>
	　　西天译经<a>三藏</a>朝散大夫试光禄卿传梵大师赐紫<a>沙门</a>臣法护等奉诏译</p>
<p>
	　　对法大论中<a>世间</a>施设门第一(按释论有此门梵本元阙)</p>
<p>
	　　对法大论中因施设门第二</p>
<p>
	　　论中问曰。有何所因。转轮圣王。所有女宝。妙色端严。众所乐见。超人状貌。如天色相。答转轮圣王彼女宝者。往昔修因。其事广大。能以清净诸物布施。所谓清净众庄严具。并余饮食衣服。涂香粖香。床座舍宇。及灯明等。以如是因故。轮王女宝。妙色端严。众所乐见。超人状貌。如天色相</p>
<p>
	　　又问。何因轮王女宝。不白不黑。肤色中均。不长不短。不肥不瘦。身分亭等。答彼女宝者。往昔修因。其事广大。能行布施。谓以诸色香味皆具足者。饮食等物。自手持奉。起无慢心。行于布施。以如是因故。所有女宝。不白不黑。肤色中均。不长不短。不肥不瘦。身分亭等</p>
<p>
	　　又问。何因轮王女宝。寒时温暖。适意快乐。答彼女宝者。往昔修因。其事广大。谓若有时。冬际严凝。大风吹击。境色极寒。人所惶畏。女宝是时。于其父母知识。及师尊所。并余沙门<a>婆罗门</a>众。不生恼害。而复爱乐不恼害者。即以温暖事用所摄。所谓衣服卧具。涂香粖香。床座舍宇。炉炭火具。并余温暖。应用等物。广行布施。以如是因故。轮王女宝。寒时温暖。适意快乐</p>
<p>
	　　又问。何因轮王女宝。热时清凉。适悦快乐。答彼女宝者。往昔修因。其事广大。谓若有时。热际炎燠。日光炽逼。随热生虫。人极增恼。女宝是时。于其父母知识及师尊所。并余沙门婆罗门众。不生恼害。而复爱乐不恼害者。即以清凉事用所摄。谓持衣服卧具。涂香粖香。床座舍宇。承足宝机。宝严环钏。多摩罗香。及多罗香所成众具。并余应用等物。广行布施。以如是因故。轮王女宝。热时清凉。适悦快乐</p>
<p>
	　　又问。何因轮王女宝。身诸毛孔。有旃<a>檀香</a>。口中常出优钵罗花香。答彼女宝者。往昔修因。其事广大。谓于父母知识及师尊所。并余沙门婆罗门众。不生恼害。而复爱乐不恼害者。即以沉水薰陆郁金多摩罗等。及余上妙诸香。广行布施。以如是因故。身诸毛孔。有旃檀香。口中常出优钵罗花香</p>
<p>
	　　又问。何因轮王女宝。侍从转轮圣王。先起后坐。不失规仪。随何所作。悉能承奉。勤力无慢。而复爱语。答转轮圣王。于长时中。随所作用。善业增强。长养成熟。现前胜报。以如是因故。获感女宝爱语承顺</p>
<p>
	　　又问。何因轮王女宝。能令转轮圣王。悦意称顺。然无染心况乎身语无不调柔。答转轮圣王。具大威德。于彼彼众生。曾无异心。超人意表。以如是因故。所感女宝。悦意称顺。然无染心</p>
<p>
	　　又问。何因轮王女宝。王欲行时。或坐立时。而悉先知。即向王前。作是白言。快哉圣王。所欲行邪。或坐立邪。悉当随从。答彼女宝者。往昔修因。其事广大。谓具慈心。于欲界中。观诸众生。于义所欲。于利所欲。及安乐欲。或若众生。起无利欲。不安乐欲。悉起慈心。慈眼观视。以如是因故。轮王女宝。于王进止。而悉先知</p>
<p>
	　　又问。何因轮王女宝。超胜世间。常品女人。如星中月。答彼女宝者。往昔修因。其事广大。谓自不<a>杀生</a>。复教他人。持不杀戒。自不偷盗。不邪染。不妄语。不饮酒。复教他人。一一修持。以如是因故。轮王女宝。超胜诸女。如星中月。又问。何因轮王女宝。不乳产邪。答一切女人。共所病者。谓即胎藏乳产之苦。彼女宝者。于长时中。少病少恼。作诸善业。长养成熟。现前胜妙。果报克成。以如是因故。轮王女宝。而不乳产</p>
<p>
	　　又问。何因轮王女宝。先于轮王。而趣命终。答彼女宝者。修诸善业。长时不断。现前胜妙。果报克成。以如是因故。轮王女宝。先于转轮圣王。而趣命终。又问。何因轮王女宝。于诸女中。独得生天。答彼女宝者。本性贤善。而复广修十善业道。以如是因故。轮王女宝。于诸女中。独得生天</p>
<p>
	　　又问。何因转轮圣王。得有主藏臣宝。答转轮圣王。往昔修因。其事广大。谓若有时。极寒极热。王于彼等寒热时中。于其父母知识。及师尊所。及余沙门婆罗门众。不生恼害。而复爱乐不恼害者。随时应用妙好医药。及所爱乐上味饮食。并余所须。承事供给。彼等受已。身无不洁。衣无不覆。于昼夜中。常受快乐。以如是因故。转轮圣王。而能获得主藏臣宝。彼主藏臣宝者。大富<a>自在</a>。广多眷属。库藏珍宝。财谷丰盈。受用增积。善业报生。而具天眼。能见伏藏。若有主宰。若无主宰。若水若陆。若近若远。来诣转轮王所。乃至种种丰足供给。勤力无倦。恭白王言。天子所须财宝等事。悉能奉上。过去一时。有转轮圣王。意欲试验主藏臣宝。即命宝船。涉水游行。乃召主藏臣宝。而谓之曰。汝今宜应以财宝等。供我所须。时主藏臣宝。白彼转轮圣王言。圣王就岸。我当奉上王之所须。若不就岸。事应难作。时王即当回以宝船安泊岸侧。彼主藏臣宝。前诣王所。右膝着地。肃恭严奉。作洁净已。二手捧持四金所成上妙宝瓶。满盛众宝。献奉王前。白言圣王。受我所奉上妙众宝。即说颂曰</p>
<p>
	　　清阴细雨从天降俯近炎天盛夏时</p>
<p>
	　　举以众宝奉轮王及施余诸贫匮者</p>
<p>
	　　彼等受已皆快乐丐者咸生<a>欢喜</a>心</p>
<p>
	　　由斯业报广无穷获得最胜大<a>财富</a></p>
<p>
	　　有大神力具天眼当为转轮圣王尊</p>
<p>
	　　又问。何因主藏臣宝。获得大富。广多库藏。受用增积。答主藏臣宝。往昔修因。其事广大。谓能布施一切沙门婆罗门众。诸贫穷者。诸往来者。诸乞丐者。授以饮食衣服。花鬘涂香。床座舍宇。灯明等物。以如是因故。主藏臣宝。获得大富。广多库藏。受用增积</p>
<p>
	　　又问。何因主藏臣宝。胜业报生。能具天眼。于诸伏藏。若有主宰。若无主宰。若水若陆。若近若远。而悉观见。答主藏臣宝。往昔修因。其事广大。谓于父母知识。及师尊所。并余沙门婆罗门众。不生恼害。而复爱乐不恼害者。又于世间。普为一切。痴黑暗冥。作光明照。授与灯明。及然灯具。破诸冥暗。悉使明亮。以如是因故。主藏臣宝胜业报生。能具天眼。水陆远近。悉见伏藏</p>
<p>
	　　复次颂曰</p>
<p>
	　　饮食衣服花鬘等往昔曾兴清净心</p>
<p>
	　　自手持奉开施门复以灯明照诸暗</p>
<p>
	　　得为主藏大臣宝近侍名称转轮王</p>
<p>
	　　广多富盛具大财能获天眼见伏藏</p>
<p>
	　　又问。何因转轮圣王。得有主兵臣宝。答转轮圣王。往昔修因。其事广大。谓于父母知识。及师尊所。并余沙门婆罗门众。不生恼害。而复爱乐不恼害者。于诸昏黑暗冥。作光明照。施以灯具。悉使明亮。以如是因故。转轮圣王。得有主兵臣宝。彼主兵臣宝者。聪睿明利。善喻善察。智慧具足。至于王所。以现世事。<a>正法</a>义利。辅赞于王。于他世事。正法义利。亦悉辅赞。于兵众中。知其王意。存者存之。去者去之。不劳王力。亦复不假四兵运用。无使疲懈。而彼一切自然归伏</p>
<p>
	　　复次颂曰</p>
<p>
	　　世间昏黑暗冥者普作灯明为照曜</p>
<p>
	　　施诸灯具及光明悉使广大皆明亮</p>
<p>
	　　又于父母及知识并余沙门婆罗门</p>
<p>
	　　广作灯明普照明咸得破暗而焕曜</p>
<p>
	　　由斯善业施安乐并余善作诸胜事</p>
<p>
	　　轮王以此胜报因获得大智主兵宝</p>
<p>
	　　又问。何因主兵臣宝。聪睿明利。善喻善察。具有智慧。答彼主兵臣宝。往昔生中。昔因建立。乃至极远生生之前。已尽已灭。得为人时。于诸沙门婆罗门。聪睿明利。具有智慧。善伺察者。故往亲近恭敬请问。何者是善。何者不善。何者有罪。何者无罪。何者所作。当得胜上。离诸罪业。随所闻已。依法<a>修行</a>。常善伺察。常善思惟。若事若因。勤求请益。作极拔事。行普救因。增极恪志。逼切而行。以如是因故。聪睿明利。具有智慧</p>
<p>
	　　复次颂曰</p>
<p>
	　　往昔亲近诸智者勤求伺察众善因</p>
<p>
	　　发起最上利益心于一切处无退倦</p>
<p>
	　　主兵臣宝由斯力今得聪睿具智明</p>
<p>
	　　迅疾发兴精进心今为轮王主兵宝</p>
<p>
	　　对法大论中因施设门第三</p>
<p>
	　　总说颂曰</p>
<p>
	　　转轮圣王而具有轮宝象马并珠宝</p>
<p>
	　　女宝主藏及主兵长寿无病具色相</p>
<p>
	　　适意自在复多子广如第三蕴中说</p>
<p>
	　　如论中说。转轮圣王。即同如来应供正等正觉</p>
<p>
	　　复次颂曰</p>
<p>
	　　如论所说转轮王即同无上大法王</p>
<p>
	　　于此大地境界中转大法轮作善利</p>
<p>
	　　以彼转轮圣王者应观即同佛如来</p>
<p>
	　　咸起悲心愍世间广利一切大寂默</p>
<p>
	　　如转轮圣王有轮宝者。应知即同如来应供正等正觉出现世间所说圣八正道法。以佛所说八正道者。能破世间一切烦恼。于诸法中。得无障碍</p>
<p>
	　　复次颂曰</p>
<p>
	　　转轮圣王轮宝者于此大地能摧伏</p>
<p>
	　　如佛开演八正门解除一切魔怨缚</p>
<p>
	　　如转轮圣王有象宝者。应知即同如来应供正等正觉所说四神足法。以佛所说四神足者。能破世间一切烦恼。于诸法中。得无障碍</p>
<p>
	　　复次颂曰</p>
<p>
	　　转轮圣王白龙象腾空来往悉自在</p>
<p>
	　　如来神足亦复然瞿昙名称广神化</p>
<p>
	　　如转轮圣王有马宝者。应知即同如来应供正等正觉所说四正断法。以佛所说四正断者。能破世间一切烦恼。于诸法中。得无障碍</p>
<p>
	　　复次颂曰</p>
<p>
	　　轮王青身妙马宝圆具调驯迅若风</p>
<p>
	　　如佛四正断法门速证无为寂静果</p>
<p>
	　　马相严好头顶黑而彼马宝轮王乘</p>
<p>
	　　四正断法亦复然瞿昙名称广自在</p>
<p>
	　　如转轮圣王有珠宝者。应知即同如来应供正等正觉天眼具足。以佛如来具天眼者。随诸众生有所乐欲。佛以天眼悉能观察</p>
<p>
	　　复次颂曰</p>
<p>
	　　轮王琉璃妙珠宝普遍照曜悉光明</p>
<p>
	　　如来天眼亦复然普遍观照悉无碍</p>
<p>
	　　如转轮圣王有女宝者。应知即同如来应供正等正觉喜觉。支法</p>
<p>
	　　复次颂曰</p>
<p>
	　　转轮圣王妙女宝众所乐观复悦意</p>
<p>
	　　喜觉支法亦复然瞿昙名称善适悦</p>
<p>
	　　如转轮圣王有主藏臣宝者。应知即同如来应供正等正觉四姓亲近。谓刹帝利婆罗门吠舍首陀。于佛<a>世尊</a>现所恭敬持以饮食衣服及余床座病缘医药。奉上世尊</p>
<p>
	　　复次颂曰</p>
<p>
	　　如彼转轮大圣王最上大富具大财</p>
<p>
	　　瞿昙圣主大名称四姓恭敬亦如是</p>
<p>
	　　如转轮圣王有主兵臣宝者。应知即同如来应供正等正觉具大胜慧。以佛大慧。能破世间一切烦恼。解除魔缚。于诸法中。得无障碍</p>
<p>
	　　复次颂曰</p>
<p>
	　　主兵臣宝善伺察复能决择诸义利</p>
<p>
	　　如来大慧亦复然解除魔怨诸结缚</p>
<p>
	　　如转轮圣王<a>寿命</a>长远久住世者。应知即同如来应供正等正觉。久住世间随诸众生。所有愿求悉令<a>圆满</a>。若住一劫或过一劫。是谓长寿。转轮圣王。正法化世。住寿一劫。亦复如是</p>
<p>
	　　如转轮圣王少病恼者。应知即同如来应供正等正觉。无诸损恼病苦不生</p>
<p>
	　　复次颂曰</p>
<p>
	　　转轮圣王少病恼最上正法化世间</p>
<p>
	　　世尊大师具名称无病无恼常安乐</p>
<p>
	　　如转轮圣王妙色端严具三十二大丈夫相。一切人众倾渴瞻仰者。应知即同如来应供正等正觉。三十二相。清净圆满。一切众生。瞻仰无厌</p>
<p>
	　　复次颂曰</p>
<p>
	　　轮王正法化于世相好端严众乐观</p>
<p>
	　　亦如世尊妙相严最胜功德皆具足</p>
<p>
	　　如转轮圣王众所瞻睹生悦意者。应知即同如来应供正等正觉。一切众生欣乐瞻仰。睹者咸生适悦之心</p>
<p>
	　　复次颂曰</p>
<p>
	　　轮王正法化世间见者咸生欣悦意</p>
<p>
	　　如来大师最上尊众生瞻睹皆欣庆</p>
<p>
	　　如转轮圣王千子圆满色相妙好勇猛<a>无畏</a>善伏他军者。应知即同如来应供正等正觉。善化一切众生。修行得果。勇猛无畏。摧烦恼力。趣真实道</p>
<p>
	　　复次颂曰</p>
<p>
	　　转轮圣王有千子勇猛无畏色相严</p>
<p>
	　　能摧他军具力能正法真实而治化</p>
<p>
	　　如来大师化众生悉使修行住果位</p>
<p>
	　　四向四果无畏尊此等是谓八人地</p>
		

	
	

		</div></div><hr><script charset='utf-8' src='../../js/footer.js'></script></body></html>