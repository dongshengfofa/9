<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第二卷 施设论' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第二卷 施设论</center></div><div class='fo'><center>经文出处:来自无量光明网</center><br/><br>
			<p>
	　　<strong>第二卷 施设论</strong></p>
<p>
	　　西天译经<a>三藏</a>朝散大夫试光禄卿传梵大师赐紫<a>沙门</a>臣法护等奉诏译</p>
<p>
	　　对法大论中因施设门第四</p>
<p>
	　　总说颂曰</p>
<p>
	　　二瑞相出现作护胎无染</p>
<p>
	　　完具无欲心快乐及不坐</p>
<p>
	　　鹿皮以承接七步观四方</p>
<p>
	　　语言并二龙及阿难往事</p>
<p>
	　　天花与天药床座舍庄严</p>
<p>
	　　受草见法衣悲心现神化</p>
<p>
	　　又问。何因<a>菩萨</a>。最初于兜率天宫殁已。降母胎时。一切大地。皆悉振动。答龙威力故。以诸龙王得闻菩萨大士大威德者。兜率天宫殁已。降神母胎。乃从水中。跳跃而出。心生<a>欢喜</a>。适悦庆快。乘空盘旋。往返游泳。乐欲瞻睹菩萨圣相。龙出水故。水即大动。以水动故。大地振动。又复菩萨决定当成如来应供正等正觉。已勤为众生宣说出要离生善法。是故上鼓于风。中摇于水。下振于地。此是菩萨。先现瑞相。又问。何因菩萨。最初从兜率天宫殁已。降母胎时。有大光明。普照世界。所有一切黑暗昏冥。悉得明亮。日月威光。映蔽不现。是时所有一切众生。蒙光照已。互得相见。咸作是言。奇哉仁者。有异大士。生此界邪。答以菩萨大士大威德者。最初从彼兜率天宫殁已。降母胎时。有欲<a>色界</a>诸天子众。闻其菩萨大威德者。从兜率天。降神母胎。诸天欢喜。适悦庆快。乘空盘旋。往返游泳。乐欲瞻睹菩萨圣相。而彼诸天。当往返时。有大光明。普照世界。黑暗昏冥。悉使明亮。日月威光。映蔽不现。是时所有一切众生。蒙光照已。互得相见。咸作是言。奇哉仁者。有异大士。生此界邪。奇哉仁者。有异大士。生此界邪。又复菩萨。决定当成如来应供正等正觉已。出现广大胜慧光明。普照<a>世间</a>。此是菩萨先现瑞相</p>
<p>
	　　又问。何因菩萨最初从兜率天宫殁已。降母胎时。有四天子。自四方来。随方而住。为菩萨母。密作卫护。答以彼三十三天子众。长时安慰。守护善法。咸作是言。大哉世间无光明者。无归向者。如来应供正等正觉。当出世间。悉为化度。彼诸天子。以利益誓愿为胜缘故。是故来为菩萨圣母。密作卫护</p>
<p>
	　　又问。何因菩萨。住母胎中。而能不染胎藏诸垢。无血肉垢无杂秽垢。乃至余诸不净垢等。而悉不染。答菩萨往昔修因。其事广大。谓于父母知识及师尊所。并余沙门<a>婆罗门</a>众。不生恼害。而复爱乐不恼害者。即以清净事用所摄。谓持清净卧具。衣服饮食。涂香粖香。及妙花鬘床座舍宇。灯明等物。广行布施。以清净法。普照众生。由斯善业同分因故。住母胎中。不染诸垢</p>
<p>
	　　又问。何因菩萨。住母胎中。身相完具。母亦复见清净<a>圆满</a>。答菩萨往昔修因。其事广大。谓于父母知识。及师尊所。并余沙门婆罗门众。不生恼害。而复爱乐不恼害者。即以完具舍宇衣服饮食受用等物。完无缺者。内心清净。广行布施。由斯善业。同分因故。在母胎中。身相完具</p>
<p>
	　　又问。何因菩萨在母胎时。而菩萨母。不于男子起彼欲染和合之意。答菩萨往昔修因。其事广大。谓自能持清净梵行。无非法行。离诸恶香。超越女人染污之法。自能精持诸梵行已。复教他人。如理修持。由斯善业同分因故。而菩萨母。无染欲意</p>
<p>
	　　又问。何因菩萨。在母胎时。其菩萨母。奉持<a>五戒</a>。所谓乃至尽寿。不杀不盗。不染不妄。及不饮酒。以不饮酒故。离诸放逸。答菩萨往昔修因。其事广大。谓自断<a>杀生</a>。离杀生业。复教他人断离亦然。自行不盗不染不妄。及不饮酒。复教他人断离亦然。由斯善业同分因故。而菩萨母。奉戒清净</p>
<p>
	　　又问。何因菩萨。在母胎时。其菩萨母。身无疲倦。心得快乐。答菩萨大士。具大威德。有胜光明。使菩萨母。大种坚牢。而无增损。以如是因故。而菩萨母。无倦快乐</p>
<p>
	　　又问。何因菩萨。出母胎时。大地振动。答菩萨大士。具大威德。广如前说</p>
<p>
	　　又问。何因菩萨。出母胎时。有大光明。普照世界。答广如前说</p>
<p>
	　　又问。何因菩萨出母胎时。其菩萨母。不坐不卧。安然而立。有刹帝利上族同时所生。答菩萨圣母。少病少恼。作诸善业。胜妙果报。现前克成。故不坐卧。离诸苦受</p>
<p>
	　　又问。何因菩萨出母胎时。有四天子。自四方来。以妙鹿皮。承接菩萨。答菩萨长时。少病少恼。作诸善业。胜妙果报。现前克成。故使天来承接菩萨。免致堕地。离诸苦受</p>
<p>
	　　又问。何因菩萨初生。即行七步。答菩萨大士。于长时中。<a>正念</a>出离。亲近修习。广多施作。复善记说。又复菩萨决定当成如来应供正等正觉已。广为众生。说七觉支法</p>
<p>
	　　又问。何因菩萨初生。观察四方。答菩萨长时。与毗钵舍那所俱正念亲近修习。广多施作。复善记说。又复菩萨决定当成如来应供正等正觉已。观察四圣谛法。广为众生。开示演说。此是菩萨先现瑞相</p>
<p>
	　　又问。何因菩萨初生。即作是言。今我此身。是最后有。是边际生。答菩萨在母胎中。常生悲恼。念救众生。既出胎已。乃作是言。今我此身。是最后有。是边际生。又复菩萨。决定当成如来应供正等正觉已。广为众生。<a>说法</a>化度。此是菩萨先现瑞相</p>
<p>
	　　又问。何因菩萨初生。于<a>虚空</a>中。天降二水。一冷一暖。用沐菩萨无垢之身。答龙威力故。以彼天龙。于其菩萨。深生净信故现斯相</p>
<p>
	　　又问。何因菩萨初生。于圣母前。大水涌现。随菩萨母所欲受用。答龙威力故。以彼诸龙。于菩萨母。深生净信。故现斯相</p>
<p>
	　　又问。何因菩萨初生。空中自然奏天音乐。答天威力故。以彼诸天。于其菩萨。深生净信。又复菩萨决定当成如来应供正等正觉已。声闻十方。此是菩萨先现瑞相</p>
<p>
	　　又问。何因菩萨初生。空中自然天雨众花。所谓优钵罗花。钵纳摩花。奔拏利伽花。俱母那花。曼陀罗花等。又复雨彼众妙沉水薰陆旃<a>檀香</a>粖。及散天中殊妙之衣。答天威力故。以彼诸天。于其菩萨。深生净信。又复菩萨决定当成如来应供正等正觉已。具大福力。一切衣服饮食床座病缘医药。并余受用。皆悉丰足。此是菩萨先现瑞相</p>
<p>
	　　又问。何因菩萨生后。始经七日。其菩萨母。即趣命终。答菩萨大士大威德者。降母胎时。三十三天子众。于其菩萨。极大尊重。即以天胜威光。授菩萨母。其后菩萨出母胎已。母不复有天之威光。但具人中威光色相。众妙饮膳。随宜资养。故菩萨母。速趣命终</p>
<p>
	　　如经所说。菩萨能知入胎住胎出胎等事。云何是为菩萨能知入胎住胎出胎等事。答菩萨昔于迦叶如来应供正等正觉法中。最初为菩提故。勤修梵行。正念具足。亲近修习。广多施作。发大誓愿。愿我当成如来应供正等正觉已。所有世间痴暗众生。无救护者。无归向者。广为化度。以是因故。我于迦叶如来法中。最初为菩提故。修梵行已。得生兜率陀天。生彼天已。乃作是念。我当得成如来应供正等正觉已。正念具足。亲近修习。广多施作。以是因故。生彼天中。未久之间。即得彼天三事所摄。一天<a>寿命</a>。二天色相。三天名称。菩萨作是念时。兜率陀天诸天子众。悉知菩萨决定当成如来应供正等正觉。以是缘故。皆生恭敬尊重供养。正念具足。亲近修习。广多施作。乃至菩萨。随彼天子寿量而住。正念具足。亲近修习。广多施作。菩萨即能了知入母胎事。又作是念。我当得成如来应供正等正觉已。正念具足。亲近修习。广多施作。菩萨即能了知出母胎事。住胎亦然</p>
<p>
	　　如经所说。佛告尊者阿难言。我念往昔。于彼迦叶如来应供正等正觉法中。最初为菩提故。勤修梵行正念具足。亲近修习。广多施作。发大誓愿。愿我当成如来应供正等正觉已。所有世间痴暗众生。无救护者。无归向者。广为化度。以是因故。我于迦叶如来法中。最初为菩提故。修梵行已。得生兜率陀天。生彼天已。乃至得彼天中三事所摄。即作是念。我当成正觉已。正念具足。修习施作。以是因故。作是念时。彼天子众。悉知菩萨当成正觉。皆生恭敬尊重供养。正念具足。修习施作。以是缘故。乃至菩萨随彼天子寿量而住。修习施作菩萨即能了知从兜率天宫殁已入母胎事。又作是念。我当成正觉已。正念具足。修习施作。菩萨即能了知住母胎事。菩萨又作是念。我当成正觉已。正念具足。修习施作。即能了知出母胎事</p>
<p>
	　　复次阿难。我以正念具足修习施作故。未久之间。出母胎藏即行七步</p>
<p>
	　　阿难当知。此如是等。一一皆是我昔思念。当成如来应供正等正觉已。广为众生。宣说七觉支法。此是菩萨先现瑞相</p>
		

	
	

		</div></div><hr><script charset='utf-8' src='../../js/footer.js'></script></body></html>