<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第十卷 出三藏记集' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第十卷 出三藏记集</center></div><div class='fo'><center>经文出处:来自无量光明网</center><br/><br>
			<p>
	　　<strong>第十卷 出<a>三藏</a>记集</strong> 序</p>
<p>
	　　释僧佑撰</p>
<p>
	　　道地经序第一道安法师 <a>沙弥</a>十慧章句序第二严佛调作 十法句义经序第三道安法师 三十七品序第四昙无兰作 <a>舍利弗</a>阿毗昙序第五道摽法师 <a>僧伽</a>罗剎经序第六未详作者 僧伽罗剎集经后记第七未详作者 婆须蜜经序第八未详作者 阿毗昙序第九道安法师 阿毗昙心序第十未详作者 阿毗昙心序第十一慧远法师 三法度记第十二慧远法师 三法度记第十三出经后记 八揵度阿毗昙根揵度后别记第十四未详作者 十四卷鞞婆沙序第十五道安法师 六十卷毗婆沙序第十<a>六道</a>挻法师 杂阿毗昙心序第十七未详作者 后出杂心序第十八焦镜法师 大智释论序第十九睿法师作 大智论记第二十出论后记 大智论抄序第二十一慧远法师</p>
<p>
	　　道地经序第一</p>
<p>
	　　释道安</p>
<p>
	　　夫道地者。应真之玄堂。升仙之奥室也。无本之城杳然难陵矣。无为之墙邈然难逾矣。微门妙闼少窥其庭者也。盖为器也。犹海与<a>行者</a>。日酌之而不竭。返精者无数而不满。其为像也。含弘静泊绵绵若存。寂寥无言。辩之者几矣。恍惚无行。求矣漭乎其难测。<a>圣人</a>有以见因华可以成实。睹末可以达本。乃为布不言之教。陈无辙之轨。阐止启观式成定谛髦彦六双率由斯路归精谷神于乎羡矣。夫地也者。苞润施毓稼穑以成。镠镣琼琛罔弗以载。有喻止观莫近于此。故曰道地也。昔在众祜三达遐鉴。八音四辩共奕敷化。识病而疗声典难算。至如来善逝而大训绝。五百无着迁而灵教乖。于是有三藏<a>沙门</a>。厥名众护。仰惟诸行布在群籍。俯愍发进不能悉洽。祖述众经撰要约行。目其次序以为一部二十七章。其于行也。要犹人首与可终身载。不可须臾下。犹气息与可终身通。不可须臾闭。息闭则命殒。首下则身殪。若行者暂去斯法奸宄之匿入矣。有开士世高者。安息王元子也。禅国高让纳万乘位。克明畯德改容<a>修道</a>。越境流化爰适此邦。其所传训渊微优邃。又折护所集者七章译为汉文。音近雅质敦兮若扑。或变质从文。或因质不饰。皇矣世高审得厥旨。夫绝爱原灭荣冀息驰骋。莫先于止。了痴惑达九道见身幻。莫首于观。大圣以是达五根登无漏。扬美化易顽俗。莫先于正。靡不由兹也。真可谓盛德大业。至矣哉。行自五阴尽于成坏。则是苦谛漏尽之迹也。神足章者。则是禅思五通之要也。五十五观者。则是四非常度三结之本也。人之处世曚昧未祛。熙熙甘色如飨大牢。由处秽海幽厄九月。既生迍邅罗遘百凶。寻旋老死婴苦万端。漂溺五流莫能自返。圣人深见以为苦证游神八路长陟永安。专精稽古则逸乐若此。开情纵欲则酸毒若彼。二道显著宜顺所从。石以淬碎剥坚截刚。素质精深五色炳灿。由是论之。可不勉哉。予生不辰值皇纲纽绝。玁狁猾夏山左荡没。避难濩泽师殒友折。周爰谘谋顾靡所询。时雁门沙门支昙讲邺都沙门竺僧辅。此二仁者。聪明有融。信而好古。冒崄远至得与酬酢。寻章察句造此训传。怖权与进者暂可微寤。蚊蚋奋翼以助随岚。蚁垄增封嵩岳之顶。岂其能益于高猛哉。探颐奥邈惟八辈难之。况末学小子庶几兹哉。然<a>天竺</a>圣邦道岨辽远。幽见砚儒少来周化。先哲既逝来圣未至。进退狼跋咨嗟涕洟。故作章句申己丹赤。冀诸<a>神通</a>照我喁喁。必枉灵趾烛谬正阙也</p>
<p>
	　　沙弥十慧章句序第二</p>
<p>
	　　严阿祇梨浮调所造</p>
<p>
	　　昔在佛世经法未记。言出尊口<a>弟子</a>诵习。辞约而义博记鲜而妙深。佛既泥曰微言永绝。犹谷水消竭日月陨坠。于是众贤共使阿难演其所闻。凡所着出十二部经。其后高明各为注说。章句解故或以十数。有<a>菩萨</a>者。出自安息。字世高。韬弘稽古靡经不综。愍俗童蒙示以桥梁。于是汉邦敷宣<a>佛法</a>。凡厥所出数百万言或以口解。或以文传。唯沙弥十慧未闻深说。夫十者数之终。慧者道之本也。物非数不定。行非道不度。其文郁郁其用亹亹。广弥<a>三界</a>近观诸身。调以不敏得充贤次。学未浃闻行未中四。夙罗凶咎遘和上忧。长无过庭善诱之教。悲穷自潜无所系心。于是发愤忘食因闲历思。遂作十慧章句。不敢自专事喻众经。上以达<a>道德</a>下以慰己志。创奥博尚之贤不足留意。未升堂室者。可以启蒙焉</p>
<p>
	　　十法句义经序第三</p>
<p>
	　　道安法师</p>
<p>
	　　夫有欲之激百转千化摇荡成教。亦何得一端乎。是故正觉因心所迁。即名为经。邪止名正。乱止名定。方圆随器合散从俗。随器故因质而立名。从俗故缘对而授药。立名无常。名则神道矣。授药无常。药则感而通故矣。即已不器又通其故。则诸行泛然因法而结也。二三至十存乎其人。病有众寡以人为目耳。譬药分剂有单有复。诊脉视色投药缘疾。法参相成。不其然乎。自佛即幽。阿难所传分为三藏。纂乎前绪部别诸经。小乘则为阿含。四行中阿含者数之藏府也。阿毗昙者数之苑薮也。其在赤泽硕儒通人。不学阿毗昙者。盖阙如也。夫造舟而济者。其体也安。粹数而立者。其业也美。是故般若启卷必数了诸法平数以成经。斯乃众经之喉衿。为道之枢极也。可不务乎。可不务乎。于戏前徒不忘玄数者。秋露子也。于兹继武有自来矣。笃斯业者或不成也。爰晋土者。世高其俊也。伟哉数学渊源流清。抱德惠和播馨此域。安虽希高迹末由也已。然旋焉周焉灭焉修焉。未坠地也。并一不惑以成积习。移志蹈远。移质缘以高尚。欲疲不能也。人亦有言。曰圣人也者人情之积也。圣由积靡炉锤之间。恶可已乎。经之大例皆异说同行。异说者明夫一行之归致。同行者其要不可相无则行必俱行。全其归致则同处而不新。不新故顿至而不惑。俱行故。丛萃而不迷也。所谓知异知同。是乃大通。既同既异。是谓大备也。以此察之。义焉瘦哉。义焉瘦哉。夫玄览莫美乎同异。而得其门者或寡矣。明白莫过乎辩数。而入其室者鲜矣。昔严调撰十慧章句。康僧会集<a>六度</a>要目每寻其迹欣有寤焉。然犹有阙久行未录者。今抄而第之。名曰十法句义。若其常行之注解。若昔未集之贻后。同我之伦傥可察焉</p>
<p>
	　　三十七品经序第四</p>
<p>
	　　沙门竺昙无兰撰</p>
<p>
	　　三十七品者。三世诸佛之舟舆。声闻古佛亦皆乘之而得度。三界众生靡不载之。故经曰。大乘道之舆。一切度<a>天人</a>。然则三十七品。或离或合。在一增四法。有四意止四神足无四意断。五法则有五根五力。七法无七觉意。八法而有八等。则为五经也。依如此比当应为七经。如此则离也。而诸经多合唯一增尔耳。中阿鋡身意止有安般出入息事。将是行四意止时。有乱意起者。执对行药也。又诸经三十七品文辞不同。余因闲戏寻省诸经。撮采事备辞巧便者。差次条贯伏其位。使经体不毁。而事有异同者得显于义。又以三昧连之乎末。以具泥洹四十品五根中。云四禅<a>四谛</a>有目无文。故复属之于后。令始涉者揽之易悟。不亦佳乎。又以诸经之异者注于句末</p>
<p>
	　　小安般三十七品后。则次止观律法义。次三十七品后。次四谛小十二门后。次三向尔为泥洹四十品。止观四谛成道之行不可以相无也。是故集止观三三昧四禅四谛。系之于三十七品后。欲令行者览之易见而其行也。序二百六十五字。本二千六百八十五字。子二千九百七十字。凡五千九百二字。除后六行八十字不在计中。晋泰元二十一年岁在丙申六月沙门竺昙无兰在杨州谢镇西寺撰</p>
<p>
	　　<a>舍利</a>弗阿毗昙序第五</p>
<p>
	　　释道摽</p>
<p>
	　　阿毗昙秦言无比法。出自八音。亚圣所述。作之虽简成命曲备重微旷济神要莫比。真祇洹之微风。反流之宏趣。然佛后暗昧竞执异津。或有我有法。或<a>无我</a>有法。乖忤纯风亏蒙圣道。有舍利弗。玄哲高悟神贯翼从。德备左面智参照来。其人以为。是非之越。大猷将隐。既曰像法。任之益滞。是以敢于佛前所闻经法。亲承即集先巡堤防。谦抑邪流助宣法化故其为经也。先立章以崇本。后广演以明义之体四焉。问分也。非问分也。摄相应分也。厚分也。问者。寄言扣击明夫应会。非问分者。假韵默通惟宣<a>法相</a>。摄相应分者。总括自他释非相无。厚分者。远述因缘以彰性空。性空彰则反迷至矣。非相无则相与用矣。法相宣则邪观息矣。应会明则极无遗矣。四体圆足二谛义备。故称无比法也。此经于先出阿毗昙。虽文言融通而旨格各异。又载自空以明宗极。故能取贵于当时。而垂轨于千载。明典振于远维。四众率尔同仰。是使殉有者祛妄见之惑。向化者起即隆之动苕苕焉。故冥宗之贵绪也。亹亹焉。故归轮之所契也。此经标明曩代灵液西畛。纯教弥于阆风。玄问扇于东岭。惟秦天王冲资睿圣。冥根树于既往。实相结于皇极。王德应符阐扬三宝。闻兹典诰梦想思揽。虽曰悠邈感之愈勤。会天竺沙门昙摩崛多昙摩耶舍等。义学来游。秦王既契宿心相与辩明经理。起清言于名教之域。散众微于自无之境。超超然诚韵外之致。愔愔然覆美称之实。于是诏令传译。然承华天哲道嗣圣躬。玄味远流妙度渊极。特体明旨遂赞其事。经师本虽暗诵诚宜谨备。以秦弘始九年命书梵文。至十年寻应令出。但以经趣微远。非徒关言所契。苟彼此不相悟直委之译人者。恐津梁之要未尽于善。停至十六年。经师渐闲秦语。令自宣译。皇储亲管理味言意兼了复所向尽。然后笔受。即复内逆止讨其烦重领其指归。故令文之者修饰。义之者掇润。并挍至十七年讫。若乃文外之功胜契之妙。诚非所阶未之能详。并求之众经。考之诸论。新异之美自宣之于文。惟法住之实如有表里。然原其大体有无兼用。微文渊富义旨显灼。斯诚有部之永涂。大乘之靡趣。先达之所宗。后进之可仰。标以近质综不及远。情未能已猥参斯典。悕感之诚脱复微序。謶望贤哲以知其鄙</p>
<p>
	　　僧伽罗剎经序第六(秦言众护)</p>
<p>
	　　未详作者</p>
<p>
	　　僧伽罗剎者。须赖国人也。佛去世后七百年生此国。<a>出家</a>学道游教诸邦。至揵陀越土甄陀。罽宾王师焉。高明绝世多所述作。此土<a>修行</a>经大道地经。其所集也。又着此经宪章。<a>世尊</a>自始成道迄于沦虚。行无巨细必因事而演。游化夏坐莫不曲备。虽普耀本行度世诸经载佛起居。至诸为密。今揽斯经。所寤复多矣。传其将终。我若立根得力大士诚不虚者。立斯树下手授其叶而弃此身。使那罗延力大象之势无能移余如毛发也。正使就耶惟者当不燋此叶。言然之后便即立终。罽戒王自临而不能动。遂以巨緪象挽未始能摇。即就耶惟炎叶不伤。寻升兜术与<a>弥勒</a>大士高谈。彼宫将补佛处贤劫第八。以建元二十年。罽宾沙门僧伽跋澄。赍此经本来诣长安。武威太守赵文业请令出焉。佛念为译。慧嵩笔受。正值慕容作难于近郊。然译出不襄。余与法和对检定之。十一月三十日乃了也。此年出中阿含六十卷。增一阿含四十六卷。伐鼓击析之中而出斯百五卷。穷通不改其恬讵非先师之故迹乎</p>
<p>
	　　僧伽罗剎集经后记第七</p>
<p>
	　　未详作者</p>
<p>
	　　大秦建元二十年十一月三十日。罽宾<a>比丘</a>僧伽跋澄。于长安石羊寺口诵此经。及毗婆沙佛图罗剎翻译。秦言未精。沙门释道安朝贤赵文业。研核理趣每存妙尽。遂至留连。至二十一年二月九日方讫。且婆须蜜经及昙摩难提口诵增一阿含并幻网经。使佛念为译人。念乃学通内外才辩多奇。常疑西域言繁质谓此土好华。每存莹饰文句灭其繁长安公赵郎之所深疾。穷挍考定务在典骨。既方俗不同。许其五失胡本。出此以外毫不可差。五失如安公大品序所载。余既预众末。聊记卷后。使知释赵为法之至</p>
<p>
	　　婆须蜜集序第八</p>
<p>
	　　未详作者</p>
<p>
	　　婆须蜜菩萨大士。次继弥勒作佛。名师子如来也。从释迦文降生鞞提国。为大<a>婆罗门</a>梵摩瑜子。厥名郁多罗。父命观佛。寻侍四月。具睹相表威变容止。还白所见。父得不还。已出家学道改字须蜜。佛般<a>涅盘</a>后。游教周妒国盘奈国。高才盖世奔逸绝尘。集斯经焉。于七品为一犍度。尽十三揵度。其所集也后四品一揵度训释佛偈也。凡十一品十四揵度也。该罗深广与阿毗昙并兴。外国傍通大乘特明尽漏。博涉十法。百行之能事毕矣。寻之漭然。犹沧海之无涯。可不谓之广乎陟之瞠尔。犹昆岳之无顶。可不谓之高乎。宝渚极目。犹夜光之珍。岩岫举睫。犹天智之玉。磬乎富也。何过此经。外国升高座者未坠于地也。集斯经已入三昧定。如弹指顷。神升兜术弥妒路。弥妒路刀利及僧伽罗剎适彼天宫。斯二三君子皆次补处人也。弥妒路刀利者。光炎如来也。僧伽罗剎者。柔仁佛也。兹四大士集乎一堂。对扬权智贤圣默然。洋洋盈耳。不亦乐乎罽宾沙门僧伽跋澄。以秦建元二十年。转此经一部来诣长安。武威太守赵政文业者。学不厌士也。求令出之。佛念译传。跋澄难陀揥婆三人执胡本。慧嵩笔受。以三月五日出。至七月十三日乃讫。胡本十二千首卢也。余与法和对挍修饰武威少多润色。此经说三乘为九品。特善修行。以止观径十六最悉。每寻上人之高韵。未尝不忘臭味也。恨窥数仞之门。晚惧失其宗庙之美百官之富也</p>
<p>
	　　阿毗昙序第九</p>
<p>
	　　释道安</p>
<p>
	　　阿毗昙者。秦言大法也。众祜有以见<a>道果</a>之至赜。拟性形容执乎真像。谓之大也。有以道慧之至齐。观如司南察乎一相。谓之法。故曰大法也。中阿含世尊责优陀耶曰。汝致诘阿毗昙乎。夫然。佛以身子五法为大阿毗昙也(<a>戒定慧</a>名无漏也)佛般涅盘后。迦旃延(义第一也)以十二部经浩博难究。撰其大法为一部八揵度四十四品也。其为经也。富莫上焉。邃莫加焉。要道无行而不由。可不谓之富乎。至德无妙而不出。可不谓之邃乎。富邃洽备故。故能微显阐幽也。其说智也周。其说根也密。其说禅也悉。其说道也具。周则二八用各适时。密则二十迭为宾主。悉则昧净遍游其门。具则利钝各别其所以。故为高座者所咨嗟。三藏者所鼓舞也。其身毒来诸沙门。莫不祖述此经宪章鞞婆沙咏歌有余味者也。然乃在大荒之外。葱岭之表。虽欲从之未由见也。以建元十九年。罽宾沙门僧迦禘婆。诵此经甚利。来诣长安。比丘释法和请令出之。佛念译传。慧力僧茂笔受。和理其指归。自四月二十日出。至十月二十三日乃讫。其人检挍译人颇杂义辞。龙蛇同渊金鋀共肆者。彬彬如也。和抚然恨之。余亦深谓不可。遂令更出。夙夜匪懈四十六日而得尽定。损可损者四卷焉。至于事须悬解起尽之处。皆为细其下。胡本十五千七十二首卢(四十八万二千三百四言)秦语十九万五千二百五十言。其人忘因缘一品。云言数可与十门等也。周揽斯经。有硕人所尚者三焉。以高座者尚其博。以尽漏者尚其要。以研机者尚其密。密者龙象翘鼻鸣不造耳。非人中之至恬。其孰能与于此也。要者八忍九断巨细毕载。非人中之至练。其孰能致于此也。博者众微众妙六八曲备。非人中之至懿。其熟能综于此也。其将来诸学者游盘于其中。何求而不得乎</p>
<p>
	　　阿毗昙心序第十</p>
<p>
	　　未详作者</p>
<p>
	　　释和尚昔在关中。令鸠摩罗跋提出此经。其人不闲晋语。似偈本难译遂隐而不传至于断章直云修妒路。及见提婆。乃知有此偈。以偈检前所出。又多首尾隐没互相涉入。译人所不能传者。彬彬然。是以劝令更出。以晋泰元十六年岁在单阏贞于重光。其年冬于寻阳南山精舍。提婆自执胡经。先诵本文。然后乃译为晋语。比丘道慈笔受。至来年秋。复重与提婆挍正。以为定本。时众僧上座竺僧根支僧纯等八十人。地主江州刺史王凝之。优婆塞西阳太守任固之。为檀越。并共劝佐而兴立焉</p>
<p>
	　　阿毗昙心序第十一</p>
<p>
	　　释慧远</p>
<p>
	　　阿毗昙心者。三藏之要颂。咏歌之微言。管统众经领其宗会。故作者以心为名焉。有出家开士。字曰法胜。渊识远览极深研机。龙潜赤泽独有其明。其人以为阿毗昙经。源流广大难卒寻究。非赡智宏才。莫能毕综。是以探其幽致别撰斯部。始自界品讫于问论。凡二百五十偈。以为要解。号之曰心。其颂声也。拟象天乐若云钥自发。仪形群品触物有寄。若乃一吟一咏。状鸟步兽行也。一弄一引。类乎物情也。情与类迁。则声随九变而成歌气与数合。则音协律吕而俱作。拊之金石。则百兽率舞。奏之管弦。则人神同感。斯乃穷音声之妙会。极自然之众趣。不可胜言者矣。又其为经标偈以立本。述本以广义。先弘内以明外。譬由根而寻条。可谓美发于中畅于四枝者也。发中之道要有三焉。一谓显法相以明本。二谓定己性于自然。三谓心法之生必俱游而同感。俱游必同于感。则照数会之相因。己性定于自然。则达至当之有极。法相显于真境。则知迷情之可反。心本明于<a>三观</a>。则睹玄路之可游。然后练神达思水镜六府。洗心净慧拟迹圣门。寻相因之数。即有以悟无。推至当之极。动而入微矣。罽宾沙门僧伽提婆。少玩兹文味之弥久。兼宗匠本正关入神要其人情悟所参。亦已涉其津矣。会遇来游。因请令译。提婆乃手执胡本口宣晋言。临文诫惧一章三复。远亦实而重之。敬慎无违。然方言殊韵难以曲尽。傥或失当俟之来贤。幸诸明哲正其大谬晋太元十六年出</p>
<p>
	　　三法度序第十二</p>
<p>
	　　释慧远法师</p>
<p>
	　　三法度经者。盖出四阿含。四阿含则三藏之契经。十二部之渊府也。以三法为统。以觉法为道。开而当名变而弥广。法虽三焉。而类无不尽。觉虽一焉。而智无不周。观诸法而会其要。辩众流而同其原。斯乃始涉之鸿渐。旧学之华苑也。有应真大人。厥号山贤。恬思闲宇智周变通。感达识之先觉。愍后蒙之未悟。故撰此三法。因而名云。目德品暨于所依。凡三章九真度。斯其所作也。其后有大乘<a>居士</a>。字僧伽。先以为山贤所集虽辞旨高简。然其文犹隐。故仍前人章句为之训传演散本文以广其义显发事类以弘其美。幽赞之功于斯乃尽。自兹而后道光于世其教行焉。于是振锡取足者。仰玄风而高。蹈禅思入微者。挹清流而洗心。高座谈对之士。拟之而后言。博识渊有之宾。由之而赡闻也。有游方沙门。出自罽宾。姓瞿昙氏。字僧伽提婆。昔在本国豫闻斯道。邪玩神趣怀佩以游。其人虽不亲承二贤之音旨。而讽味三藏之遗言。志在分德诲人不惓。每至讲论嗟咏有余。远与同集劝令宣译。提婆于是自执胡经。转为晋言。虽音不曲尽而文不害意。依实去华务存其本。自昔汉兴逮及有晋。道俗名贤并参怀圣典。其中弘通<a>佛教</a>者。传译甚众。或文过其意。或理胜其辞。以此考彼殆兼先典。后来贤哲若能参通晋胡善译方言。幸复详其大归以裁厥中焉</p>
<p>
	　　三法度经记第十三</p>
<p>
	　　出经后</p>
<p>
	　　比丘释僧伽。先志愿大乘。学三藏摩诃鞞耶伽兰。兼通一切书。记此三法度三品九真度撰说出此经持此福佑一切众生。令从苦得安见谛<a>解脱</a></p>
<p>
	　　八揵度阿毗昙根揵度后别记第十四</p>
<p>
	　　未详作者</p>
<p>
	　　斯经序曰。其人忘因缘一品。故阙文焉。近自罽宾沙门昙摩卑。暗之来经密川僧伽揥婆译出。此品八揵度文具也。而卑云。八揵度是体耳。别有六足。可自百万言。卑诵二足。今无译可出。慨恨良深。泰元十五年正月十九日。于扬州瓦官佛图记</p>
<p>
	　　鞞婆沙序第十五(十四卷者)</p>
<p>
	　　释道安法师</p>
<p>
	　　阿难所出十二部经。于九十日中佛意三昧之所传也。其后别其径至小乘法为四阿含。阿难之功于斯而已。迦栴延子撮其要行。引经训释为阿毗昙四十四品。要约婉显外国重之。优波离裁之所由为毗尼。与阿毗昙四阿含并为三藏。身毒甚珍。未坠于地也。其后昙摩多罗剎集修行。亦大行于世也。又有三<a>罗汉</a>。一名尸陀盘尼。二名达悉。三名鞞罗尼。撰鞞婆沙广引圣证。言辄据古释阿毗昙焉。其所引据。皆是大士真人佛印印者也。达悉迷而近烦。鞞罗要而近略。尸陀最折中焉。其在身毒登<a>无畏</a>座。僧中唱言。何莫由斯道也。其经犹大海与深广浩汗千宝出焉。犹昆岳与嵬峨幽蔼百珍之薮。资生之徒于焉斯在。兹经如是。何求而不有乎。有秘书郎赵政文业者。好古索隐之士也。常闻外国尤重此经。思存想见。然乃在昆岳之右艽野之西。眇尔绝域末由也已。会建元十九年。罽宾沙门僧伽跋澄。讽诵此经四十二处。是尸陀盘尼所撰者也。来至长安。赵郎饥虚在往求令出焉。其国沙门昙无难提笔受为梵文。弗图罗剎译传敏智笔受为此秦言。赵郎正义。起尽自四月出。至八月二十九日乃讫。胡本一万一千七百五十二首卢长五字也。凡三十七万六千六十四言也。秦语为十六五千九百七十五字。经本甚多其人忘失。唯四十事。是释阿毗昙十门之本。而分十五事为小品回着前。以二十五事为大品而着后。此大小二品全无所损。其后二处是忘失之遗者。令第而次之。赵郎谓译人曰。尔雅有释古释言者明古今不同也。昔来出经者。多嫌胡言方质而改适今俗。此政所不取也。何者。传胡为秦。以不开方言求知辞趣耳。何嫌文质。文质是时幸勿易之。经之巧质有自来矣。唯传事不尽。乃译人之咎耳。众咸称善。斯真实言也。遂案本而传不令有损言游字时改倒句。余尽实录也。余欣秦土忽有此经。挈海移岳奄在兹域。载玩载咏欲疲不能。遂佐对挍一月四日。然后乃知大方之家富。昔见之至夹也。恨八九之年方窥其牖耳。愿欲求如意珠者。必牢庄强伴勿令不周仓若之实者也</p>
<p>
	　　毗婆沙经序第十六(六十卷者)</p>
<p>
	　　释道梴作</p>
<p>
	　　毘婆沙者。盖是三藏之指归。九部之司南。司南既准则群迷革正。指归既宣则邪轮辍驾。自释迦迁晖六百余载。时北天竺有五百应真。以为灵烛久潜神炬落耀。含生昏丧重梦方始。虽法胜迦旃延撰阿毗昙以拯颓运。而后进之贤寻其宗致。儒墨竞构是非纷然。故乃澄神玄观搜简法相。造毗婆沙抑正众说。或即其殊辨。或标之铨评。理致渊旷文蹄艳博。使西域胜达之士莫不资之以镜心。览之以朗识。而冥澜潜洒将洽殊方。然理不虚运。弘之由人。大沮渠河西王者。天怀遐廓标诚冲寄。虽迹缠纷务而神栖玄境。用能丘豁廓庙馆第林野。是使渊叟投竿岩逸来廷。息心升堂玄客入室。诚诣既着理感不期。有沙门道泰才敏自天冲气疏朗。博关奇趣远参异言。往以汉土方等既备幽宗粗畅。其所未练唯三藏九部。故杖策冒崄。爰至葱西。综揽梵文义承高旨。并获其胡本十万余偈。既达凉境。王即欲令宣译。然惧环中之固将或未尽。所以侧席虚衿企瞩明胜。时有天竺沙门浮陀跋摩。周流敷化会至凉境。其人开悟渊博神怀深邃。研味钻仰喻不可测。遂以乙丑之岁四月中旬。于凉城内苑闲豫宫寺。请令传译理味。沙门智嵩道朗等三百余人。考文详义。务存本旨。除烦即实质而不野。王亲屡回御驾陶其幽趣。使文当理诣斥言有寄。至丁卯岁七月上旬都讫。通一百卷。会凉城覆没沦湮遐境。所出经本零落殆尽。今凉王信向发中深探幽趣。故每至新异悕仰寄闻。其年岁首更写已出本六十卷。今送至宋台宣布。未闻庶令日新之美敞于当时。福祚之兴垂于来叶。挻以后缘得参听末。欣遇之诚窃不自默。粗列时事以贻来哲</p>
<p>
	　　杂阿毗昙心序第十七</p>
<p>
	　　未详作者</p>
<p>
	　　如来泥洹数百年后。有尊者法胜。于佛所说经藏之中。抄集事要为二百五十偈。号阿毗昙心。其后复有尊者达摩多罗揽其所制。以为文体不足理有所遗。乃更搜采众经。复为三百五十偈。补其所阙号曰杂心。新旧偈本凡有六百篇。第之数则有十一品。篇号仍旧为称。唯有择品一品。全异于先。尊者多罗复即自广引诸论敷演其义。事无不列列无不辩。微言玄旨于是昭著。自兹之后。道隆于世。涉学之士莫不宝之以为美谈。于宋元嘉三年。徐州刺史太原王仲德。请外国沙门伊叶波罗。于彭城出之。择品之半及论品一品。有缘事起不得出竟。元嘉八年。复有天竺法师名求那跋摩。得斯陀含道。善练兹经来游杨都。更从挍定谘详大义。余不以暗短厕在二集之末。辄记所闻以训章句。庶于揽者有过半之益耳</p>
<p>
	　　后出杂心序第十八</p>
<p>
	　　焦镜法师</p>
<p>
	　　昔如来泥洹之后。于秦汉之间。有尊者法胜。造阿毗昙心本。凡有二百五十偈。以为十品。后至晋中兴之世。复有尊者达摩多罗。更增三百五十偈。以为十一品。号曰杂心。十品篇目仍旧为名。唯别立择品篇以为异耳。位序品次依四谛为义。界品直<a>说法</a>相。以拟苦谛。行业使三品多论<a>生死</a>之本以拟习谛。贤圣所说断结证灭之义。以拟灭谛。智定二品多说无漏之道。以拟道谛。自后诸品杂明上事。更无别体也。于宋元嘉十一年甲戌之岁。有外国沙门。名曰三藏。观化游此。其人先于大国综习斯经。于是众僧请令出之。即以其年九月。于宋都长干寺集诸学士。法师云公译语。法师观公笔受。考挍治定。周年乃讫镜以不才谬豫听末。虽思不及玄而时有浅解。今谨率所闻以示后生。至于析中以俟明哲。于会稽始宁山徐支江精舍撰讫</p>
<p>
	　　大智释论序第十九</p>
<p>
	　　释僧睿</p>
<p>
	　　夫万有本于生生而生。生者无生。变化兆于物始而始。始者无始。然则无生无始物之性也。生始不动于性。而万有陈于外。悔吝生于内者。其唯邪思乎。正觉有以见邪思之自起。故阿含为之作。知滞有之由惑。故般若为之照。然而照本希夷津涯浩汗。理超文表趣绝思境。以言求之则乖其深。以智测之则失其旨。二乘所以颠沛于三藏。新学所以曝鳞于龙门者。不其然乎。是以马鸣起于<a>正法</a>之余。龙树生于像法之末。正余易弘。故直振其遗风。莹拂而已。像末多端。故乃寄迹凡夫示悟物以渐。又假照龙宫以朗搜玄之慧。托闻幽秘以穷微言之妙。尔乃宪章智典作兹释论。其开夷路也。则令大乘之驾方轨而直入。其辨实相也则使妄见之惑不远而自复。其为论也。初辞拟之必标众异以尽美矣。成之终则举无执以尽善。释所不尽则立论以明之。论其未辨则寄折中以定之。使灵篇无难喻之章。千载悟作者之旨。信若人之功矣。有究摩罗耆婆法师者。少播聪慧之问长集奇拔之誉。才举则亢标万里。言发则英辩荣枯。常杖兹论焉渊镜凭高致以明宗。以秦弘始三年岁次星纪十二月二十日。自姑臧至长安。秦王虚衿既已蕴在昔见之心。岂徒则悦而已。晤言相对则淹留终日。研微造尽则穷年忘惓。又以晤言之功虽深。而恨独得之心不旷。造尽之要虽玄。而惜津梁之势未普。遂以莫逆之怀。相与弘兼忘之惠。乃集京师义业沙门。命公卿赏契之士。五百余人。集于渭滨逍遥园堂。鸾舆伫驾于洪涘。禁御息警于林间。躬揽玄章。考正名于胡本。谘通律要。坦夷路于来践。经本既定。乃出此释论。论之略本有十万偈。偈有三十二字。并三百二十万言。胡夏既乖。又有烦简之异。三分除二得此百卷。于大智三十万言。玄章婉旨朗然可见。归途直达无复惑趣之疑。以文求之无间然矣。故天竺传云。像正之末微马鸣龙树。道学之门其沦湑溺丧矣。其故何耶。寔由二未契微邪法用盛。虚言与实教并兴。崄径与夷路争[跳-兆+(辙-车)]。始进者化之而流离。向道者惑之而播越。非二匠其孰与正之。是以天竺诸国为之立庙宗之若佛。又称而咏之曰。智能日已颓斯人令再曜。世昏寝已久。斯人悟令觉。若然者真可谓功格十地道牟补处者矣。传而称之。不亦宜乎。幸哉此中鄙之外忽得全有此论胡文委曲皆如初品。法师以秦人好简故裁而略之。若备译其文。将近千有余卷。法师于秦语大格。唯识一法方言。殊好犹隔而未通。苟言不相喻则情无由比。不比之情则不可以托悟怀于文表。不喻之言亦何得委殊涂于一致。理固然矣。进欲停笔争是。则挍竞终日卒无所成。退欲简而便之。则负伤手穿凿之讥以二三。唯案译而书。都不备饰。幸冀明悟之贤。略其文而挹其玄也</p>
<p>
	　　大智论记第二十</p>
<p>
	　　出论后</p>
<p>
	　　究摩罗耆婆法师。以秦弘始三年岁在辛丑十二月二十日。至常安。四年夏于逍遥园中西门合上。为姚天王出释论。七年十二月二十七日乃讫。其中兼出经本禅经戒律百论禅法要解。向五十万言。并此释论一百五十万言。论初品三十四卷。解释一品。是全论其本二品已下法师略之取其要。足以开释文意而已。不复备其广释。得此百卷。若尽出之。将十倍于此</p>
<p>
	　　大智论抄序第二十一</p>
<p>
	　　释慧远作</p>
<p>
	　　夫宗极无为以设位。而圣人成其能。昏明代谢以开运。而盛衰合其变。是故知崄易相推理有行藏。屈申相感数有往复。由之以观。虽冥枢潜应圆景无穷。不能均四象之推移一其会通。况时命纷谬世道交沦。而不深根固蒂宁极以待哉。若达开塞之有运时来非由遇。则正觉之道不虚凝于物表。弘教之情亦渐可识矣。有大乘高士。厥号龙树。生于天竺。出自梵种。积诚曩代契心在兹。接九百之运。抚颓薄之会。悲蒙俗之茫昧。蹈险迹而弗吝。于是卷阴衡门云翔赤泽。慨文明之未发。思忽跃而勿用。乃喟然叹曰。重夜方昏。非荧烛之能照。虽白日寝光。犹可继以朗月。遂自誓落簪表容玄服。隐居林泽守闲行禅。靖虑研微思通过半。因而悟曰。闻之于前论。大方无垠。或有出乎其外者。俄而回步雪山。启神明以讯志。将历古仙之所游。忽遇沙门于岩下。请质所疑。始知有方等之学。及至龙宫。要藏秘典靡不管综。滞根既拔。则名冠道位德备三忍。然后开九津于重渊。朋鳞族而俱游。学徒如林英彦必集。由是外道高其风。名士服其致。大乘之业于兹复隆矣。其人以般若经为灵府妙门宗一之道。三乘十二部由之而出。故尤重焉。然斯经幽奥厥趣难明。自非达学鮮得其归。故叙夫体统辨其深致。若意在文外而理蕴于辞。辄寄之宾主。假自疑以起对。名曰问论。其为要也。发轸中衢启惑智门。以无当为实无照为宗。无当则神凝于所趣。无照则智寂于所行。寂以行智则群邪革虑。是非息焉。神以凝趣则二谛同轨。玄[跳-兆+(辙-车)]一焉。非夫正觉之灵抚法轮而再转。孰能振大业于将颓。纽遗纲之落绪。令微言绝而复嗣。玄音辍而复咏哉。虽弗获与若人并世。叩津闻道。至于研味之际。未尝不一章三复欣于有遇。其中可以开蒙朗照。水镜万法。固非常智之所辨请略而言。生涂兆于无始之境。变化构于倚伏之场。咸生于未有而有灭于既有而无。推而尽之。则知有无回谢于一法。相待而非原。生灭两行于一化。映空而无主。于是乃即之以成观。反鉴以求宗。鉴明则尘累不止。而仪像可睹。观深则悟彻入微而名实俱玄。将寻其要必先于此。然后非有非无之谈。方可得而言。尝试论之。有而在有者。有于有者也。无而在无者。无于无者也。有有则非有。无无则非无。何以知其然。无性之性谓之法性。法性无性。因缘以之生。生缘无自相。虽有而常无。常无非绝有。犹火传而不息。夫然则法无异趣。始末沦虚。毕竟同争有无交归矣。故游其樊者。心不待虑智无所缘。不灭相而寂。不修定而闲。不神遇以斯通焉。识空空之为玄。斯其至也。斯其极也。过此以往。莫之或知。又论之为体。位始无方而不可诘。触类多变而不可穷。或开远理以发兴。或导近习以入深。或阖殊涂于一法而弗杂。或辟百虑于同相而不分。此以绝夫叠凡之谈而无敌于天下者也。尔乃博引众经以赡其辞。畅发义音以弘其美。美尽则智无不周。辞博则广大悉备。是故登其涯而无津。挹其流而弗竭汪汪焉莫测其量。洋洋焉莫比其盛。虽百川灌河。未足语其辩矣。虽涉海求源。未足穷其邃矣。若然者非夫渊识旷度。孰能与之潜跃。非夫越名反数。孰能与之淡漠。非夫洞幽入冥。孰能与之冲泊哉。有高座沙门。字曰童寿。宏才博见智周群籍。玩服斯论佩之弥久。虽神悟发中必待感而应。于时秦主姚王。敬乐大法招集名学。以隆三宝。德洽殊俗化流西域。是使其人闻风而至。既达关右。即劝令宣译。童寿以此论深广难卒精究。因方言易省。故约本以为百卷。计所遗落殆过参倍。而文藻之士犹以为繁。咸累于博罕既其实。譬大羹不和虽味非珍。神珠内映虽宝非用。信言不美固有自来矣。若遂令正典隐于荣华。玄朴亏于小成。则百家竞辨九流争川。方将幽沦长夜。背日月而昏逝。不亦悲乎。于是静寻所由。以求其本。则知圣人依方设训。文质殊体。若以文应质则疑者众。以质应文则悦者寡。是以化行天竺。辞朴而义微。言近而旨远。义微则隐昧无象。旨远则幽绪莫寻。故令玩常训者牵于近习。束名教者或于未闻。若开易进之路则阶藉有由。晓渐悟之方则始涉有津。远于是简繁理秽以详其中。令质文有体义无所越。辄依经立本系以问论。正其位分使类各有属。谨与同止诸僧。共别撰以为集要。凡二十卷。虽不足增晖圣典。庶无大谬。如其未允请俟来哲</p>
		

	
	

		</div></div><hr><script charset='utf-8' src='../../js/footer.js'></script></body></html>