<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第五卷 出三藏记集' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第五卷 出三藏记集</center></div><div class='fo'><center>经文出处:来自无量光明网</center><br/><br>
			<p>
	　　<strong>第五卷 出<a>三藏</a>记集</strong> 录下</p>
<p>
	　　释僧佑撰</p>
<p>
	　　新集抄经录第一 新集安公疑经录第二 新集疑经录第三 新集安公注经及杂经志录第四 小乘迷学竺法度造异仪记第五 长安睿法师喻疑第六</p>
<p>
	　　新集抄经录第一</p>
<p>
	　　抄经者。盖撮举义要也。昔安世高抄出<a>修行</a>为大道地经。良以广译为难。故省文略说。及支谦出经亦有孛抄。此并约写胡本。非割断成经也。而后人弗思肆意抄撮。或棋散众品。或爪剖正文。既使圣言离本。复令学者逐末。竟陵文宣王慧见明深。亦不能免。若相竞不已。则岁代弥繁芜黩法宝。不其惜欤。名部一成难用刊削。其安公时抄。悉附本录。新集所获。撰目如左。庶诫来叶无效尤焉 抄<a>华严经</a>十四卷 抄方等大集经十二卷 抄<a>菩萨</a>地经十二卷 抄法句譬经三十八卷 抄阿差末经四卷 抄净度三昧经四卷 抄摩诃摩耶经三卷 抄胎经三卷 抄央掘魔罗经二卷 抄报恩经二卷(少上卷) 抄头陀二卷(抄律中事) 抄义足经二卷 抄法华药王品一卷 抄维摩诘所说佛国品一卷 抄维摩诘方便品一卷 抄维摩诘问疾品一卷 抄安般守意经一卷 抄菩萨本业经一卷 抄菩萨本业愿行品一卷 抄<a>四谛</a>经要数一卷 抄法律三昧经一卷 抄照明三昧不思议事经一卷 抄诸佛要集经一卷 抄大乘方等要慧经一卷 抄普贤观忏悔法一卷 抄乐璎珞庄严方便经一卷 抄未曾有因缘经一卷 抄阿毗昙五法行经一卷 抄诸法无行经一卷 抄无为道经一卷 抄分别经一卷 抄德光太子经一卷 抄魔化<a>比丘</a>经一卷 抄优婆塞<a>受戒</a>品一卷 抄优婆塞受戒法一卷 抄贫女为国王夫人经一卷(从华严经至贫女为国王夫人凡三十六部并齐竟陵文宣王所抄凡抄字在经题上者皆文宣所抄也) 般若经问论集二十卷(即大智论抄或云要论或云略论或云释论)</p>
<p>
	　　右一部凡二十卷。庐山<a>沙门</a>释慧远。以论文繁积学者难究故略要抄出 抄成实论九卷(齐武帝永明七年十二月竟陵文宣王请定林上寺释僧柔小庄严寺释慧次等于普弘寺共抄出) 净度三昧抄一卷 律经杂抄一卷 本起抄经一卷 睒抄经一卷(旧录所载) 五百梵律经抄一卷(旧录所载) 大海深崄抄经一卷(上六抄经是旧抄今并阙本) 抄为法舍身经六卷(抄字在上似是文宣王所抄今阙此经) 法苑经一百八十九卷(此一经近世抄集撮撰群经以类相从虽立号法苑终入抄数今阙此经)</p>
<p>
	　　右抄经。四十六部。凡三百五十二卷。其四十八部。一百五十一卷。并有经。其八部。二百一卷。今阙</p>
<p>
	　　新集安公疑经录第二</p>
<p>
	　　安法师造</p>
<p>
	　　外国僧法学。皆跪而口受。同师所受。若十二十转。以授后学。若有一字异者。共相推挍。得便摈之。僧法无纵也。经至晋土其年未远。而喜事者以沙标金。斌斌如也。而无括正。何以别真伪乎。农者禾草俱在。后稷为之叹息。金匮玉石同缄。卞和为之怀耻。安敢预学次见泾渭杂流龙蛇并进。岂不耻之。今列意谓非<a>佛经</a>者如左。以示将来学士。共知鄙信焉 宝如来经二卷(南海胡作或云宝如来三昧经) 定行三昧经一卷(或云佛遗定行摩目揵所问经) <a>真谛</a>比丘慧明经一卷(或云慧明比丘经或云清净真谛经) 尼咤国王经一卷(或云尼咤黄罗国王经或云黄罗王经) 胸有万字经一卷(或云胸现万字经) 萨和菩萨经一卷(旧录云国王萨和菩萨经) 善信女经二卷(或云善信经) 护身十二妙经一卷(一名度世护世经) 度护经一卷(或云度<a>护法</a>经) 毗罗三昧经二卷 善王皇帝经二卷(或云善王皇帝功德尊经或为一卷) 惟务三昧经一卷(或作惟无三昧) 阿罗呵公经一卷(或云相国何罗呵公经) 慧定普遍<a>神通</a>菩萨经一卷(旧录云慧定普遍国土神通菩萨经) 阴马藏经一卷(或云阴马藏光明经) 大阿育王经一卷(云佛在波罗奈者) 四事<a>解脱</a>经一卷(或云四事解脱度人经) 大阿那律经一卷(非八念者阙) 贫女人经一卷(名难陀者旧录云贫女难陀经阙) 铸金像经一卷(阙) 四身经一卷(阙) 普慧三昧经一卷(阙) 阿秋那经一卷(旧录云阿秋那三昧经阙) 两部独证经一卷(阙) 法本斋经一卷(西凉州来阙) 觅历所传大<a>比丘尼</a>戒一卷(阙)</p>
<p>
	　　右二十六部三十卷</p>
<p>
	　　新集疑经伪撰杂录第三</p>
<p>
	　　长阿含经云。佛将<a>涅盘</a>。为比丘说四大教法。若闻法律当于诸经推其虚实。与<a>法相</a>违则非佛说。又大涅盘经云。我灭度后。诸比丘辈抄造经典令法淡薄。种智所照验于今矣。自像运浇季浮竞者多。或凭真以构伪。或饰虚以乱实。昔安法师摘出伪经二十六部。又指慧达道人以为深戒。古既有之。今亦宜然矣。佑挍阅群经。广集同异。约以经律。颇见所疑。夫真经体趣融然深远。假托之文辞意浅杂。玉石朱紫无所逃形也。今区别所疑注之于录。并近世妄撰。亦标于末。并依倚杂经而自制名题。进不闻远适外域。退不见承译西宾。我闻兴于户牖。印可出于胸怀。诳误后学。良足寒心。既躬所见闻。宁敢默已。呜呼来叶。慎而察焉 比丘应供法行经一卷(此经前题云罗什出佑案经卷旧无译名兼罗什所出又无此经故入疑录) <a>居士</a>请僧<a>福田</a>经一卷(此经前题云昙无谶出案谶所出无此故入疑录) 灌顶度星招魂断绝复连经一卷 决定罪福经一卷 无为道经二卷 情离有罪经一卷 <a>烧香</a>咒愿经一卷(或云咒愿经) 安墓咒经一卷 观月光菩萨记一卷 佛钵经一卷(或云佛钵记甲申年大水及月光菩萨出事) <a>弥勒</a>下教一卷(在钵记后) 九十六种道一卷</p>
<p>
	　　右十二部经记。或义理乖背。或文偈浅鄙。故入疑录。庶耘芜穬以显法宝 灌顶经一卷(一名药师琉璃光经或名灌顶拔除过罪<a>生死</a>得度经)</p>
<p>
	　　右一部。宋孝武帝。大明元年。魅陵鹿野寺比丘慧简。依经抄撰(此经后有续命法所以偏行于世) 提谓波利经二卷(旧别有提谓经一卷)</p>
<p>
	　　右一部。宋孝武时。北国比丘昙靖撰 宝车经一卷(或云妙好宝车菩萨经)</p>
<p>
	　　右一部。北国淮州比丘昙辩撰。青州比丘道侍改治 菩提福藏法化三昧经一卷</p>
<p>
	　　右一部。齐武帝时。比丘道备所撰(备易名道欢) <a>佛法</a>有六义第一应知一卷(未得本) 六通无碍六根净业义门一卷(未得本)</p>
<p>
	　　右二部。齐武帝时。比丘释法愿抄集经义所出。虽弘经义异于伪造。然既立名号则一部。惧后代疑乱。故明注于录 佛所制名数经五卷</p>
<p>
	　　右一部。齐武帝时。比丘释王宗所撰。抄集众经有似数林。但题称佛制。惧乱名实。故注于录 众经要揽法偈二十一首一卷</p>
<p>
	　　右一部。梁天监二年。比丘释道欢撰。右合二十部。二十六卷。疑经两录合四十六部。五十六卷。其三十八部失源。八部有人名</p>
<p>
	　　新集安公注经及杂经志录第四</p>
<p>
	　　夫日月丽天众星助耀。雨从龙降彪池佐润由是丰泽洪沾大明焕赫也。而犹有燋火于云夜。抱盆于汉阴者。时有所不足也。佛之着教。真人发起。大行于外国。有自来矣。延及此土。当汉之末世。晋之盛德也。然方言殊音。文质从异。译胡为晋出非一人。或善胡而质晋。或善晋而未备胡。众经皓然难以折中。窃不自量敢豫僧数。既荷佐化之名。何得素餐终日乎。辄以洒扫之余暇。注众经如左。非敢自必。必值圣心。庶望考文时有合义。愿将来善知识不咎其默守。冀抱盆燋火谠有微益 光赞折中解一卷 光赞抄解一卷</p>
<p>
	　　般若放光品者。分别尽漏而不证八地也。源流浩汗厥义幽邃。非彼草次可见宗庙之义也。安为折疑准一卷。折疑略二卷。起尽解一卷</p>
<p>
	　　道行品者。般若抄也。佛去世后。外国高明者撰也。辞句质复首尾互隐。为集异注一卷</p>
<p>
	　　大小十二门者。禅思之奥府也。为各作注大作注。大十二门二卷。小十二门一卷(今有)</p>
<p>
	　　了本生死者。四谛四信之玄薮也。为注一卷(今有)密迹<a>金刚经</a>。持心梵天经</p>
<p>
	　　右二经者。护公所出也。多有隐义。为作甄解一卷</p>
<p>
	　　贤劫八万四千度无极者。大乘之妙目也。为解一卷</p>
<p>
	　　人本欲生经者。九止八脱之妙要也。为注撮解一卷(今有)</p>
<p>
	　　安般守意。多念之要药也。为解一卷(今有)</p>
<p>
	　　阴持入者。世高所出残经也。渊流美妙至道直径也。为注二卷(今有)</p>
<p>
	　　大道地者。修行抄也。外国所抄。为注一卷</p>
<p>
	　　众经众行或有未曾共和者。安集之为十法句义一卷。连杂解共卷</p>
<p>
	　　义指者。外国沙门于此土所传义也。云诸部训异。欲广来学视听也。增之为注一卷</p>
<p>
	　　九十八结者。阿毗昙之要义。为解一卷。连约通解共卷</p>
<p>
	　　又为三十二相解一卷</p>
<p>
	　　<a>三界</a>诸天混然淆杂。安为录一卷(今有)</p>
<p>
	　　此土众经出不一时。自孝灵光和已来。迄今晋康宁二年。近二百载。值残出残遇全出全。非是一人难卒综理。为之录一卷(今有) 答沙汰难二卷 答法将难一卷 西域志一卷</p>
<p>
	　　凡二十七卷其诸天录经录。及答沙汰难至西域志。虽非注经。今依安旧录附之于末</p>
<p>
	　　僧法尼所诵出经入疑录 宝顶经一卷永元元年出时年九岁 <a>净土</a>经一卷永元元年出时年九岁 正顶经一卷永元元年出时年九岁 <a>法华经</a>一卷永元元年出时年九岁 药草经一卷永元二年出时年十岁 太子经一卷永元二年出时年十岁 伽耶波经一卷永元二年出时年十岁 波罗奈经一卷中兴元年出时年十二岁 优娄频经一卷中兴元年出时年十二岁 益意经二卷天监元年出时年十三(智远承旨) 般若得经一卷天监元年出时年十三(智远承旨) 华严璎珞经一卷天监元年出时年十三(智远承旨) 逾陀卫经一卷天监四年台内华光殿出时年十六 阿那含经二卷天监四年出时年十六 妙音师子吼经三卷天监四年出年十六(借张家) 出乘师子吼经一卷天监三年出时年十五 胜鬘经一卷永元元年出时年九岁 优昙经一卷 妙庄严经四卷 维摩经一卷(江家出) 序七世经一卷</p>
<p>
	　　右二十一种经凡三十五卷</p>
<p>
	　　经如前件。齐末太学博士江泌处女尼子所出。初尼子年在龆。龀。有时闭目<a>静坐</a>。诵出此经。或说上天。或称神授。发言通利。有如宿习。令人。写出。俄而还止。经历旬朔续复如前。京都道俗威传其异。今上敕见面问所以。其依事奉答。不异常人。然笃信<a>正法</a>少修梵行。父母欲嫁之。誓而弗许。后遂<a>出家</a>。名僧法。住青园寺。佑既收集正典。捡括异闻。事接耳目。就求省视。其家秘隐。不以见示。唯得妙音师子吼经三卷。以备疑经之录。此尼以天监年三月亡。有好事者。得其文疏前后所出定</p>
<p>
	　　二十余卷。厥舅孙质以为真经。行疏劝化收合传写。既染毫牍必存于世。昔汉建安末。济阴丁氏之妻。忽如中疾。便能胡语。又求纸笔自为胡书。复有西域胡人。见其此书云。是经莂。推寻往古不无此事。但义非金口。又无师译。取舍兼怀。故附之疑例 萨婆若陀眷属庄严经一卷(二十余纸)</p>
<p>
	　　右一部。梁天监九年。郢州投陀道人妙光。戒岁七腊。矫以胜相。诸尼妪人佥称圣道。彼州僧正议欲驱摈。遂潜下都住普弘寺。造作此经。又写在屏风红纱映覆香花供养。云集四部嚫供烟。塞事源显发。敕付建康辩核疑状云。抄略诸经多有私意。妄造借书人路琰属辞润色。狱牒。妙光巧诈事应斩刑。路琰同谋。十岁谪戍。即以其年四月二十一日。敕僧正慧超。令唤京师能讲大法师。宿德如僧佑昙准等二十人。共至建康。前辩妙光事。超即奉旨。与昙准僧佑法宠慧令慧集智藏僧旻法云等二十人。于县辩问。妙光伏罪。事事如牒。众僧详议依律摈治。天恩免死。恐于偏地复为惑乱长系东治。即收拾此经得二十余本及屏风。于县烧除。然犹有零散。恐乱后生。故复略记(萨婆若陀长者。是妙光父名。妙光弟名金刚德体。<a>弟子</a>名师子) 法苑经一百八十九卷 抄为法舍身经六卷</p>
<p>
	　　右二部。盖近世所集。未详年代人名。悉总集群经以类相从。既立号。法苑则疑于别经。故注记其名以示后学。卷数虽多犹是前录众经。故不入部最之限</p>
<p>
	　　小乘迷学竺法度造异仪记第五</p>
<p>
	　　夫至人应世观众生根。根力不同设教亦异。是以三乘立轨随机而发。五时<a>说法</a>应契而化。沿麤以至妙。因小以及大。阶渐殊时教之体也。自正法稍远受学乖互。外域诸国或偏执小乘。最后涅盘显明<a>佛性</a>。而犹执初教。可谓胶柱鼓琴者也。元嘉中。外国商人竺婆勒。久停广州。每往来求利。于南康郡生儿。仍名南康。长易字金伽。后得入道。为昙摩耶舍弟子。改名法度。其人貌虽外国。实生汉土。<a>天竺</a>科轨非其所谙。但性存矫异。欲以摄物。故执学小乘。云无十方佛。唯礼释迦而已。大乘经典不听读诵。反抄着衣。以此为法常用铜钵无别应器。乃令诸尼作镇肩衣。似尼师坛。缝之为囊。恒着肩上而不用坐。以表众异。每至出路相捉而行布萨悔过。但伏地相向而不胡跪。法度善闲汉言。至授戒先作胡语。不令汉知。案律之明文授法资解。言不相领不得<a>法事</a>。而竺度昧罔面行诡术。明识之众咸共骇弃。唯宋故丹阳尹颜竣女。宣业寺尼法弘。交州刺史张牧女。弘光寺尼普明等。信受其教以为真实。虽出贵族而识谢慧心。毁呰方等既绝法雨。妄学诡科乖背律仪。来苦方深良可愍伤。自正化东流大乘日曜。英哲顶受遍寓服膺。而使迷伪之人专行偏教。莫或振止。何其甚哉。昔慧导拘滞疑惑大品。昙乐偏执非拨法华。罔天下之明。信己情之谬。关中大众固已指为无间矣。至如彭城僧渊诽谤涅盘舌根销烂。现表厥殃。大乘难诬。亦可验也。寻三人之惑并恶止其躬。而竺度之悖。以毒饮人。凡女人之性。智弱信强一受伪教则同惑相埏。故京师数寺遂尘异法。东境尼众亦时染此风。将恐邪路易开淄污不已。嗟乎斯岂魔断大乘故先侮女人欤。此实开士之所痛悼。而法主所宜匡制也。大方便经云。释迦如来昔为比丘。专以四阿含<a>教化</a>谤毁方等。于无数劫受大苦报。从阿鼻出发大乘心。致成正觉。后进之贤宜思防断。古今明诫可不慎乎</p>
<p>
	　　昔慧睿法师久叹愚迷。制此喻疑防于今日。故存之录末。虽于录非类。显证同矣</p>
<p>
	　　喻疑第六</p>
<p>
	　　长安睿法师</p>
<p>
	　　夫应而不寂感之者至。感有精粗应亦不一。影响理也。若以方斯之非徒乖其圆。乃亦丧其方。故以备闻之悟喻其所疑。疑非膏肓粗必为治。若治所不至。喻复其如之何。并可详览往喻。昔汉室中兴。孝明之世。无尽之照。始得挥光此坏。于二五之照。当是像法之初。自尔已来。西域名人安侯之徒。相继而至。大化文言渐得渊照。边俗陶其鄙倍。汉末魏初。广陵彭城二相出家。并能任持大照。寻味之贤始有讲次。而恢之以裕义。迂之以配说。下至法祖孟详法行康会之徒。撰集诸经宣畅幽旨。粗得充允祖听暨今。附文求旨。义不远宗。言不乖实。起之于亡师。及至符并龟兹三王来朝。持法之宗亦并与经俱集。究摩罗法师至自龟兹。持律三藏集自罽宾。禅师徒众寻亦并集。关中洋洋十数年中。当是大法后兴之盛也。睿才常人鄙而得厕。对宗匠陶译玄典。法言无日不闻。闻之无要不记故敢依准所闻。寄之纸墨以宣所怀。什公云。大教兴世五十余年。言无不实。实无不益。益而为言无非教也。实而为称无非宝也。宝以如意为喻。教以正失为体。若能体其随宜之旨。则言无不深。若守其一照。则惑无不至。今此世界以杂为名。则知本自离薄。本自离薄则易为风波。风波易以动。不淳易为离。易动易离。故大圣随宜而进。进之不以一途。三乘离化由之而起。三藏祛其染滞。般若除其虚妄。法华开一究竟。泥洹阐其实化。此三津开照。照无遗矣。但优劣存乎人。深浅在其悟。任分而行。无所臧否。前五百年也。此五百年中。得道者多。不得者少。以多言之。故曰正法。后五百年。唯相是非执竞盈路。得道者少。不得者多。亦以多目之。名为像法。像而非真。失之由人。由人之失。乃有非跋<a>真言</a>斧戟实化。无择起于胸中不救出自唇吻。三十六国小乘人也。此衅流于秦地。慧导之徒遂复不信大品。既蒙什公入关开托真照。般若之明复得挥光。末俗朗兹实化寻出法华开方便门。令一实究竟广其津途。欣乐之家景仰沐浴。真复不知老之将至。而昙乐道人。以偏执之。见而复非之。自毕幽途永不可诲。今大般泥洹经。法显道人。远寻真本。于天竺得之。持至扬都。大集京师义学之僧百有余人。师执本。参而译之详而出之。此经云。泥洹不灭佛有真我。一切众生皆有佛性。皆有佛性学得成佛。佛有真我故圣镜特宗而为众圣中王。泥洹永存。为应照之本。大化不泯真本存焉。而复致疑。安于渐照而排跋真诲任其偏执而自幽不救。其可如乎。此正是法华开佛知见。开佛知见今始可悟。金以莹明显发可知。而复非之。大化之由而有此心。经言阐提。真不虚也。此大法三门皆有成证。昔朱士行既袭真式。以大法为己任。于雒中讲中小品。亦往往不通。乃出流沙寻求大品。既至于填果得真本。即遣弟子十人。送至雒阳。出为晋音。未发之间。彼土小乘学者。乃以闻王。云汉地沙门乃以<a>婆罗门</a>书或乱真言。王为地主若不折之。断绝大法聋盲汉地。王之咎也。王即不听。时朱士行乃求烧经为证。王亦从其所求积薪十车于殿阶下。以火焚之。士行临阶而发诚誓。若汉地大化应流布者。经当不烧。若其不应命也如何。言已投之。火即为灭。不损一字。遂得有此法华正本。于于填大国辉光重坏踊出空中而得流此。此大般泥洹经既出之后。而有嫌其文不便者。而更便改之人情少惑。有慧佑道人。私以正本雇人写之客书之。家忽然火起。三十余家一时荡然。写经人于灰火之中求铜铁器物。忽见所写经本在火不烧。及其所写一纸陌外亦烧。字亦无损余诸巾纸写经竹筒。皆为灰烬。此三经者。如什公所言。是大化三门无极真体。皆有神验。无所疑也。什公时虽未有大般泥洹文。已有法身经明佛法身。即是泥洹。与今所出若合符契。此公若得闻此佛有真我一切众生皆有佛性。便当应如白日朗其胸衿。<a>甘露</a>润其四体。无所疑也。何以知之。每至苦问佛之真主亦复虚妄。积功累德谁为不惑之本。或时有言。佛若虚妄谁为真者。若是虚妄积功累德谁为其主。如其所探。今言佛有真业众生有真性。虽未见其经。证明评量意。便为不乖。而亦曾问此土先有经言一切众生皆当作佛。此云何。答言法华开佛知见。亦可皆有为佛性。若有佛性。复何为不得皆作佛耶。但此法华所明。明其唯有佛乘无二无三不明一切众生皆当作佛。皆当作佛我未见之亦不抑言无也。若得闻此正言。真是会其心府。故知闻之必深信受。同吾之肆学正法者。小可虚其衿带更听往喻。如三十六国着小乘者。亦复自以为日月之明。无以进于己也。而大心寥朗。乃能鄙其狂而偏执。自贻重罪。慧道之非大品而尊重三藏。亦不自以为照。不周也。昙乐之非法华凭陵其气。自以为是天下悠悠。唯己一人言其意亦无所与让。今疑大般泥洹者。远而求之。正当以一切众生皆有佛性为不通真照。真照自可照其虚妄。真复何须其照一切众生。既有伪矣。别有真性为不变之本。所以陶练既精真性乃发。恒以大慧之明除其虚妄。虚妄既尽法身独存。为应化之本。应其所化能成之缘。一人不度吾终不舍。此义如验。复何为疑耶。若于真性法身而复致疑者。恐此邪心无处不惑。佛之真我尚复生疑。亦可不信佛有正觉之照而为一切种智也。般若之明自是照虚妄之神器。复何与佛之真我法身常存。一切皆有佛之真性。真性存焉。学不越崖成不乖本乎。而欲以真照无虚言。言而亦无。佛我亦无。泥洹是邪见。但知执此照惑之明。不知无惑之性非其照也。为欲以此诬誷天下。天下之人何可诬也。所以遂不开默而骤明。明此照者。是惜一肆之上而有铄金之说。一市之中而言有虎者。三易惑之徒则将为之所染。皆为不杀之物。亦得已而言之。岂其好明人罪耶。实是蝮蛇螫手。不得不斩。幸有深识者。体其不默之旨。未深入者寻而悟之。以求自清之路。如其已不可喻。吾复其如之何</p>
		

	
	

		</div></div><hr><script charset='utf-8' src='../../js/footer.js'></script></body></html>