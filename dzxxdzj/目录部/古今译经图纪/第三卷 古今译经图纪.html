<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='电脑,电脑讲解,电脑技术,编程,电脑故障维修第三卷 古今译经图纪' />
<script src='../../highlight/highlight.pack.js'></script>
<link rel='stylesheet' type='text/css' href='../../highlight/styles/monokai.css'/>

<link rel='stylesheet' href='../../fenxiang/dist/css/share.min.css'>
<script src='../../fenxiang/src/js/social-share.js'></script>
<script src='../../fenxiang/src/js/qrcode.js'></script>

</head><body><script>hljs.initHighlightingOnLoad();</script><script>
var system ={};
var p = navigator.platform;       
system.win = p.indexOf('Win') == 0;  
system.mac = p.indexOf('Mac') == 0;  
system.x11 = (p == 'X11') || (p.indexOf('Linux') == 0);     
if(system.win||system.mac||system.xll){
document.write("<link href='../css/3.css' rel='stylesheet' type='text/css'>");}else{ document.write("<link href='../css/3wap.css' rel='stylesheet' type='text/css'>");}</script><script src='../../js/3.js'></script><div class='div2'><div class='heading_nav'><ul><div><li><a href='../../../../index.html'>首页</a></li>
</div><div onclick='hidden1()' >分享</div>
</ul></div></div>
<div id='heading_nav2'> 
<li class='row' >
<div class='social-share' data-mode='prepend'><a href='javascript:' class='social-share-icon icon-heart'></a></div></li></div><script charset='utf-8' src='../../3/js/hengfu.js'></script><script charset='utf-8' src='../../3/js/hengfu2.js'></script><hr><div class='div1'><div class='biaoti'><center>第三卷 古今译经图纪</center></div><div class='fo'><center>经文出处:来自无量光明网</center><br/><br>
			<p>
	　　<strong>第三卷 古今译经图纪 </strong></p>
<p>
	　　大唐翻经<a>沙门</a>释靖迈撰</p>
<p>
	　　秦符氏都长安</p>
<p>
	　　沙门昙摩特。此言法海。西域人。善持律藏妙入契经。以符秦建元三年岁次辛未。共竺佛念于长安译十诵<a>比丘戒</a>本(一卷)授尼二岁坛文(一卷)。凡二部(合二卷)惠泽笔受</p>
<p>
	　　沙门释惠常。戒轨严峻慧善毗尼。共昙摩特竺佛念等。以符秦建元四年岁次壬申。于长安译<a>比丘尼</a>大戒(一卷)</p>
<p>
	　　沙门鸠摩罗佛提。此言童觉。西域人。以符秦建元五年至七年岁次乙亥。共竺佛<a>念佛</a>护等。于长安安邺寺译四阿含暮抄经一部(二卷)沙门僧导昙究僧睿等笔受</p>
<p>
	　　沙门<a>僧伽</a>跋澄。此云众现。罽宾国人。毅然有渊懿之量。历寻名师备集<a>三藏</a>博览众经。暗诵毗婆沙贯其妙旨。浪志游方观风弘化。以符秦建元十七年岁次乙酉来入关中。共释道安等。译杂阿毗昙婆沙论一部(一十四卷)。尊者婆须蜜所集论一部(十卷)。僧伽罗剎集经(三卷)合三部二十七卷。至建元二十一年岁次己丑讫。佛图罗察传语。沙门敏智及黄门郎赵文业笔受</p>
<p>
	　　沙门昙摩蜱。此言法爱。印度人。器宇明敏志好弘诱。以符秦建元十八年岁次丙戌。与竺佛念共于长安译摩诃般若波罗蜜经抄一部(五卷)</p>
<p>
	　　沙门昙摩难提。此言法喜。兜佉勒国人。龆年离俗。聪慧夙成。研讽经典以专精致业。遍观三藏暗诵阿含。博识洽闻靡所不综。外国远近咸共推伏。少而观方遍涉诸国。常以弘化为务。以符秦建元年中达于长安。坚先闻提誉深见礼接。以建元二十年岁次戊子。坚遣道安集义学僧。请难提译中阿含经(五十九卷)。增壹阿含经(五十一卷)阿育王太子法益坏目因缘经(一卷)。僧伽罗剎集经(三卷)。三法度经(二卷)。总五部合一百一十四卷。沙门竺佛念度语慧嵩笔受</p>
<p>
	　　秦姚氏都常安</p>
<p>
	　　沙门竺佛念凉州人。弱年离俗。志业清高外和内朗。通鉴明敏综习群经尤工苍雅。家世西河洞晓方语。梵秦音义莫不博洽。符秦建元年与跋澄等同入长安。为等度语。于符姚二代为译人之宗。然念自符秦建元十年岁次戊寅。讫至姚秦译出耀论(二十卷)<a>菩萨</a>璎珞经(一十二卷)。十住断结经(一十一卷)。鼻柰耶经(十卷)。十地断结经(十卷)。菩萨处胎经(五卷)。大方等无相经(五卷)。持人菩萨经(三卷)。菩萨普处经(三卷)。菩萨璎珞本业经(二卷)。王子法益坏目因缘经(一卷)。中阴经(二卷)。十诵<a>比丘</a>尼戒所出本末(一卷)总一十三部合八十二卷</p>
<p>
	　　沙门昙摩耶舍。此言法称。罽宾国人。少而好学长而弥笃。神爽高雅该览经律。陶思八禅游心七觉。明悟出群幽鉴物表。欲苦节求果。天神悟云。何不观方弘化而独守小善。于是历游诸国。遂以旷济为怀。常有圣僧或五或三。执锡自空诣法称谈话。以晋安帝隆安年中达于广州。于白沙寺为清信女张普明译差摩经(一卷)。又以姚秦弘始九年岁次丙午至十六年岁次癸丑。于长安译<a>舍利弗</a>阿毗昙一部(二十二卷)。秦太子泓亲管理味沙门释道摽制序凡二部二十三卷</p>
<p>
	　　沙门鸠摩罗什婆。此言童寿。本印度人。父以聪敏见称。龟兹王闻以女妻之。而生于什。什居胎日母增辩慧。七岁<a>出家</a>日诵千偈。义旨亦通。至年九岁与外道论义。辩挫其邪锋。咸皆愧伏。年十二有阿<a>罗汉</a>奇之。谓其母曰。常守护之。若年三十五不<a>破戒</a>者。当大兴<a>佛法</a>度无数人。又习五明论四韦陀典。阴阳星算必穷其妙。后转习大乘数破外道。远近诸国咸谓神异。母生什后亦即出家。聪拔众尼得第三果。什既受具母谓之曰。方等深教应大阐秦都。于汝自身无利如何。什曰。菩萨之行利物亡躯。大化必行炉镬无恨。从此已后广诵大乘洞其秘奥。西域诸王请什讲说。必长跪座侧命什蹋而登焉。符坚建元九年岁在丁丑。太史奏云。有星现外国。当有大德智人入辅中国。坚曰。朕闻西有罗什襄阳有道安将非此耶。后果遣将军吕光等率兵七万西伐龟兹。光与什同来。什在道数言应变光尽用之。光于是即据西凉亦请什留。至姚秦弘始三年。兴灭乃召方入长安。秦主兴厚加礼之。延入西明阁及逍遥园别馆安置。敕僧[契-大+石]等八百沙门谘受什旨。兴卑万乘之心尊三宝之教。于草堂寺共三千僧。手执旧经而参定之。莫不精究洞其深旨。时有僧睿兴甚嘉焉。什所译经睿并参正。什以姚秦弘始四年岁次辛丑。起译大品经(二十七卷)。大集经(二十四卷)。放光般若经(二十卷)。小品经(十卷)。华首经(十三卷)。检诸罪福经(十卷)。<a>妙法莲华经</a>(七卷)。贤劫经(七卷)。十住经(五卷)。思益梵天问经(四卷)。大树紧那罗王所问经(四卷)。持世经(四卷)。维摩诘所说经(三卷)。佛藏经(四卷)。菩萨藏经(三卷)。称扬诸佛功德经(三卷)。禅经(三卷)。禅经秘要法(三卷)。禅法要解(二卷)。阿阇世经(二卷)。阿兰若习禅法经(二卷)。禅要经(二卷)。发菩提<a>心经</a>(二卷)。<a>自在</a>王经(二卷)。善信摩诃神咒经(二卷)。新首<a>楞严经</a>(二卷)。梵网经(二卷)。大善权经(二卷)。无量寿<a>佛经</a>(一卷)。<a>弥勒</a>下生经(一卷)。弥勒成佛经(一卷)。金刚般若经(一卷)。诸法无行经(二卷)。菩提经(一卷)。仁王护国般若波罗蜜经(一卷)。遗教经(一卷)。<a>十二因缘</a>观经(一卷)。菩萨诃<a>色欲</a>经(一卷)。杂譬喻经(一卷)。须摩提菩萨经(一卷)。文殊悔过经(一卷)。比丘应法行经(一卷)。无思议光孩童菩萨经(一卷)。大方等顶王经(一卷)。大金色孔雀王经(一卷)。庄严菩提心经(一卷)。<a>佛弟子</a>化魔子偈诵经(一卷)。太白魔王坚信经(一卷)。开化魔经(一卷)。魔业经(一卷)。过魔法界经(一卷)。佛问阿须轮大海有减经(一卷)。魔王变身经(一卷)。东方善华世界佛座震动经(一卷)。陀罗尼法门六种动经(一卷)。佛迹现千辐轮相经(一卷)。佛脐化出菩萨经(一卷)。往古生和佛国愿行法典经(一卷)。佛謦咳彻十方经(一卷)。过去无边光净佛土经(一卷)。佛变时会身经(一卷)。无量乐佛土经(一卷)。王后为蜣螂经(一卷)。佛心总持经(一卷)。猕猴与婢共戏致变经(一卷)。水牛王经(一卷)。雀王经(一卷)。兔王经(一卷)。菩萨身为鸽王经(一卷)。佛昔为鹿王经(一卷)。牧牛经(一卷)。<a>虚空藏菩萨</a>问持经几功德经(一卷)。观世音经(一卷)。弥勒菩萨本愿待时成佛经(一卷)。灯指因缘经(一卷)。观<a>普贤菩萨</a>经(一卷)。睒本起经(一卷)。观佛三昧经(一卷)。宝网经(一卷)。文殊师利问菩提经(一卷)。乐璎珞庄严经(一卷)。请观世音经(一卷)。思惟要略法经(一卷)。持地经(一卷)。菩萨戒本(一卷)。十诵比丘戒本(一卷)。大智度论一部(一百卷)。般若经论集一部(二十卷)。成实论一部(十六卷)。十住毗婆沙论一部(十四卷)。大庄严论一部(十五卷)。十住论一部(十四卷)。中论(四卷)。百论(二卷)。十二门论(一卷)。马鸣传(一卷)<a>龙树菩萨</a>传(一卷)。提婆菩萨传(一卷)。婆薮盘豆传(一卷)。实相论(一卷)。至十一年戊申。凡译九十八部经合四百二十一卷。僧睿僧肇道恒等笔受。然什词喻婉约出言成章。神情鉴彻傲岸出群。应机领会。鲜有其匹。且笃性仁厚泛爱为心。虚己善诱终日无倦</p>
<p>
	　　沙门佛驮耶舍。此云觉名。罽宾国人。操行贞白戒节坚固。仪止祥淑视瞻不凡。五明四韦之论。三藏十二之典。特悟深致流辩无滞。以姚秦弘始年达于姑臧。什先师之劝兴往邀。兴即敕迎并有赠遗。笑而不受曰。明旨既降便应载驰。檀越待士既厚。脱如罗什见处未敢闻命。重使敦喻方至长安。兴自出迎。别立新省于逍遥园四事供养并皆不受。时至分卫一食而已。耶舍为人赤髭善毗婆沙。时人号为赤髭毗婆沙。什既师之亦称大毗婆沙师。兴凡所供给衣服卧具满三间屋不以关心。兴为货之造寺。耶舍自姚秦弘始五年岁次壬寅创译。至十五年岁次壬子。译长阿含经(二十二卷)。<a>虚空</a>藏菩萨神咒经(一卷)。四分戒本(一卷)。四分律(四十五卷)。四部合六十九卷。解座兴施布绢万匹悉皆不受。竺佛念等笔受</p>
<p>
	　　沙门弗若多罗。此云功德华。罽宾国人以戒节见称。备通三藏。专精十诵。计念四禅。以姚秦弘始年中振锡入镐。姚主兴待以上宾之礼法师罗什亦挹其风仪。厚相崇敬特异常范。至弘始六年岁次癸卯十月十七日。集义学僧数百人。请于长安中寺译十诵律一部(五十八卷)。罗什度语</p>
<p>
	　　西秦乞伏氏都菀川</p>
<p>
	　　沙门法坚或云坚公。为量弘普利物戒心。以乞伏西秦太初年间。于河南国为乞伏干归译。方等王虚空藏所问经(五卷)演道俗业经(一卷)。菩萨所<a>生地</a>经(一卷)。孛经(一卷)。贤首经(一卷)。太子须大拿经(一卷)。僮迦叶解难经(一卷)。睒子经(一卷)。无涯际持法门经(一卷)。灌佛经(一卷)。除恐灾患经(一卷)。七女本经(一卷)。妇人遇辜经(一卷)。阿难问事佛吉凶经(一卷)。一十四部合一十八卷。如须大拿经等在江陵辛寺译。庾爽笔受余十部见始兴录非唯西秦译也</p>
<p>
	　　北魏元氏都中山</p>
<p>
	　　沙门释昙觉。一云慧觉。凉州人。墙仞连霄风神爽悟。戒地清拔慧鉴通微。于于殿国得贤愚经梵本。以魏太武帝太平真君六年岁次乙酉。于高昌郡天安寺译一部(十五卷)</p>
<p>
	　　沙门释昙耀。恒安石窟通乐寺僧。自少出家器宇崇峙。风鉴闲约戒行坚贞。以魏太武皇帝太平真君七年。信崔晧邪佞崇重寇谦残害释种毁废佛法。未盈数年太武遭恶疾。自生悔愧即诛崔晧埋之都市。以口为厕令众秽之。太武帝崩子文成立。称兴安元年兴隆佛法。至和平三年岁次壬寅。昙耀为昭玄统。慨前陵废欣今再兴。自于北台石窟寺。对印度沙门集诸大德译。净度三昧经(一卷)。付法传(四卷)。凡二部合五卷</p>
<p>
	　　沙门吉迦夜。此云何事。西域人。游化戒虑导物在心。以魏孝文帝延兴二年岁次壬子。为僧统昙曜译杂宝藏经等五部合二十五卷。刘孝标笔受。谓杂宝藏经(十三卷)。付法藏因缘经传(六卷)。称扬诸佛功德经(三卷)。大方广菩萨十地经(一卷)。方便心论(二卷)</p>
<p>
	　　北凉沮渠氏都姑臧</p>
<p>
	　　沙门释道龚。虚心广运弘利为道。以北凉河西王神玺永初年间于张掖为蒙逊译。悲华经一部(十卷)。宝梁经一部(二卷)</p>
<p>
	　　沙门法众。高昌郡人。亦以北凉沮渠氏永初年中。于张掖为河西王蒙逊译。大方等檀特陀罗尼经一部(四卷)</p>
<p>
	　　沙门僧伽陀。西域人。意存兼济化诱居怀。以北凉沮渠永初年中。于张掖为蒙逊译。慧上菩萨问大善权经一部(二卷)</p>
<p>
	　　沙门昙摩忏。或云昙无谶。此云法丰。中印度人。六岁出家日诵万言。初学小乘五明诸论。后遇白头禅师教以大乘。十日交诤方悟大旨。遂专大乘谶明解咒术所向皆验。西域号为大神咒师。以北凉沮渠玄始元年岁次壬子至姑臧。赍<a>涅盘</a>经前分(十卷)。并菩萨戒止于传舍。虑失经本[木*尤]之而卧。夜乃有神人牵谶堕地。谶谓为盗。如是三夕。乃闻空中声曰。此是如来<a>解脱</a>之藏何为枕之。谶惭悟乃安高处。果有盗者夜捉提举竟不能胜。明旦谶持不以为重。盗谓<a>圣人</a>悉来拜谢。逊闻谶名厚遇请译。遂以玄始三年岁次甲寅记译。至玄始十年辛酉。译大般涅盘经一部(四十卷)。大方等大集经一部(三十一卷)。悲华经一部(十卷)。菩萨地持经一部(十卷)。菩萨戒经一部(八卷)。优婆塞戒经一部(六卷)。方等大云经一部(六卷)。虚空藏经一部(五卷)。佛本行经一部(五卷)。金光明经一部(四卷)。海龙王经一部(四卷)。<a>楞伽经</a>一部(四卷)信善经一部(二卷)。无为道经一部(二卷)。胜鬘经(一卷)。罗摩伽经(一卷)。须真天子经(一卷)。<a>居士</a>请僧<a>福田</a>经(一卷)。文陀竭王经(一卷)。功德宝光菩萨经(一卷)。腹中女听经(一卷)。决定罪福经(一卷)。菩萨戒本经(一卷)。菩萨戒坛文(一卷)。总二十三部合一百四十八卷。慧嵩笔受。道俗数百人问难。谶释疑滞清辩若流。涅盘三译乃讫</p>
<p>
	　　安阳侯沮渠京声蒙逊从弟。为人博识涉猎经史。阅意内典奉持<a>五戒</a>。绝于妻室不拘荣利。常随昙摩谶译经。西至于殿从印度法师佛驮斯那谘问道义。斯那天才聪朗。诵半亿偈经明了禅法。西方诸国号为人中师子。安阳从那受学禅法。诸秘要术口说梵本东归于凉。以北凉永和年中。译禅法要解一部(二卷)。魏灭凉后南奔建康以宋孝武帝孝建元年达至京邑。即以孝建二年岁次乙未。于杨都竹园寺及钟山定林上寺。又译治禅病秘法(二卷)。净饭王般涅盘经(一卷)。八关斋经(一卷)。普明王经(一卷)。佛大僧大经(一卷)。<a>生死</a>变识经(一卷)。忿和檀王经(一卷)。长者音悦经(一卷)。贤者律仪经(一卷)。进学经(一卷)。优婆塞五戒经(一卷)。耶祇经(一卷)。摩达经(一卷)。五百梵志经(一卷)。旃陀越经(一卷)。五反复大义经(一卷)。迦叶禁戒经(一卷)。<a>弟子</a>死复生经(一卷)。弟子事佛吉凶经(一卷)。五苦章句经(一卷)。释种问优婆塞经(一卷)。波斯匿王丧母经(一卷)。菩萨誓经(一卷)。中阴经(一卷)。佛母般泥洹经(一卷)。[(序-予+林)/女]夷比丘经(一卷)。梵摩皇经(一卷)。优婆塞五法经(一卷)。五恐怖世经(一卷)。末罗王经(一卷)。观弥勒菩萨上生兜率天经(一卷)。观世音观经(一卷)。谏王经(一卷)。清信士阿夷扇经(一卷)。弟子慢为耆域述经(一卷)总三十五部合三十六卷。丹阳尹孟顗见而奇之资赡隆厚。其所译之经讽诵既久。对众弘宣文无滞碍</p>
<p>
	　　沙门浮陀跋摩。或云<a>佛陀</a>。此言觉铠。西域人。志操明直聪悟出群。虽复遍集三藏偏善毗婆沙论。常诵此部用为心要。以北凉永和五年岁次乙亥。为河西王子虔译。毗婆沙论一部(一百卷)。道泰笔受。属魏灭凉经书被焚失四十卷。今唯六十卷在</p>
<p>
	　　沙门释道泰。译大丈夫论一部(二卷)。入大乘论一部(二卷)</p>
<p>
	　　沙门释智猛。雍州新丰县人。禀性端厉明行清白。少袭法服修业专诚。讽诵之音以夜续日。志度宏邈情深佛法西寻灵迹。以北凉永和年中自西而返。涂经玉门即于凉土译。般泥洹经一部(二十卷)</p>
<p>
	　　失译人名经五部(一十七卷)。僧佑新集及释道安凉土录。并云是凉代失译人名。今还附入凉世目录。虽不知译人名。庶知译时代也。大忍辱经(十卷)。不退转经(四卷)。金刚三昧经(一卷)。金轮王经(一卷)。贤劫五百佛名(一卷)</p>
<p>
	　　宋刘氏都建康</p>
<p>
	　　沙门佛陀什。此言觉寿。罽宾国人。少受业于弥沙塞部。专精律品兼达禅要。以宋废帝荥阳王景平元年岁次癸亥七月到于杨都。法显先于师子国得弥沙塞律未译而终。京邑僧徒闻什善律众请译出。即以其年冬于龙光寺译为三十四卷。并戒本(一卷)。羯磨(一卷)。合三十六卷。于阗沙门智胜传语。沙门竺道生慧严等笔受。侍中王练为檀越</p>
<p>
	　　沙门昙摩蜜多。此言法秀。罽宾国人。生而连眉。为人沉邃甚有慧鉴。常有善神潜形密护。每之国境神必托梦告其王知。去亦如之。誓以游方<a>教化</a>为志不拘名利。初到炖煌即立禅阁。植柰千株开园百亩。学<a>禅定</a>众趋者如云。以宋文帝元嘉十八年岁次甲子。来至建业于祇洹寺译。禅秘要经(五卷)。五门禅要法(一卷)。观普贤菩萨行法经(一卷)。虚空藏菩萨观经(一卷)。诸法勇王经(一卷)。佛升忉利天为母<a>说法</a>经(一卷)。转女身经(一卷)。象腋经(一卷)。郁伽长者所问经(一卷)。虚空藏菩萨神咒经(一卷)。总一十部合一十二卷善咒术传画迦毗罗像形</p>
<p>
	　　沙门畺梁耶舍。此言时称。西域人。性刚直寡嗜欲。善三藏多所谙知。尤工禅思。以宋文帝元嘉元年岁次甲子达于京邑。帝深加赏敕住钟山道林精舍。译观药王药上二菩萨经(一卷)。译。无量寿观经(一卷)。沙门僧含笔受</p>
<p>
	　　沙门伊叶波罗。此云自在西域人善通三藏解贯四含。以宋文帝元嘉年中游于彭城。为比徐州刺史王仲德译杂阿毗昙心论一部(一十一卷)。刺史亲自笔受</p>
<p>
	　　沙门释智严凉州人。弱冠出家精勤为业。纳衣宴坐蔬食永岁。不受别请分卫自资。晋义熙十三年宋武伐姚泓还。始兴公王恢。从驾观山见严禅思。即请还都。然严道化所被幽显咸伏。先于西域得经梵本未译。以宋文帝元嘉四年岁次丁卯。于杨都枳园寺共宝云等译。普曜经(八卷)。无尽意菩萨经(六卷)。生经(五卷)。广博严净不退转轮经(四卷)。菩萨璎珞本业经(二卷)。毗罗三昧经(二卷)。阿那含经(二卷)。四天王经(一卷)。善德<a>婆罗门</a>问提婆达多经(一卷)。一音显<a>正法</a>经(一卷)。调伏众生业经(一卷)。善德优婆塞经(一卷)。法华三昧经(一卷)。净度三昧经(一卷)总一十四部合三十六卷。然严未出家前。曾受五戒有所亏犯。后受大戒疑不得戒。遂泛海至印度国。谘问罗汉比丘。时罗汉不决为诣弥勒。弥勒答云。得戒严甚喜焉</p>
<p>
	　　沙门求那跋摩。此言功德铠。罽宾国人。即其国王之少子也。洞明九部博晓四含。深达律品妙入禅要。诵经百余万言。罽宾王薨众请绍位。恐为戒障遂林栖谷饮。孤行山野遁迹人世。仪形感物见者发心。以宋文帝元嘉年中达于建业。文帝殷勤问曰。弟子常欲斋而不杀。迫以身徇物不获从志。法师将何以教之。跋摩曰。夫道在心不在事。法由己非由人。且帝王与匹夫所修各异。匹夫身贱名劣言令不威。若不克己苦躬将何为用。帝王以四海为家兆民为子。出一嘉言则士女咸悦。布一善政则人神以和。刑不夭命役无劳力。则使风雨适时寒暖应节。百谷滋繁桑麻郁茂。如此持戒斋亦大矣不杀亦众矣。宁在阙半日之食全一禽之命。然后方为弘济耶。帝大悦曰。跋摩法师开悟明达。可与谈于<a>天人</a>之际矣。敕住祇桓寺供给隆厚。即以元嘉年。于杨都译菩萨善戒经(二十卷)。杂阿毗昙心论(十二卷)。四分比丘尼羯磨(一卷)。优婆塞五戒略论(一卷)。三归及优婆塞戒(一卷)。<a>沙弥</a>威仪(一卷)。五门禅要用(一卷)。经律分异记(一卷)。总七部合三十八卷证第二果</p>
<p>
	　　沙门宝云西凉州人。自少出家精勤硕学。志韵刚洁不偶世群。求法恳恻忘身殉道。遂以晋隆安年初西寻灵迹。经罗剎之野闻天鼓之音。礼释迦影迹受罗汉之语。历游西方善梵书语。印度字音训释辞句悉皆备解。后来长安复至江左。诸翻译人传译梵语于云为最。初与智严共同出经。严既迁化云独宣译。以宋文帝元嘉年中。于六合山寺。译佛本行赞经传(七卷)。付法藏经(六卷)。佛所行赞经传(五卷)。新<a>无量寿经</a>(二卷)。新净度三昧经(二卷)。总四部合十五卷。沙门慧观等友而善之</p>
<p>
	　　沙门僧伽跋摩。此言众铠。印度国人。少而弃俗戒德清峻。善解律藏尤精杂心。器宇宏肃道俗敬异。其所译经并文义详允梵宋不差。彭城王刘义康。崇其戒范请以为师。名重京邑。以宋元嘉十年岁次癸酉。于长干寺译阿毗昙毗婆沙论(一十四卷)。萨婆多摩德勒伽毗尼(十卷)。大勇菩萨分别业报略集(一卷)。龙树菩萨劝发诸王要偈(一卷)。请圣僧浴文(一卷)。总五部合二十七卷。宝云传语。道场寺慧观笔受</p>
<p>
	　　沙门求那跋陀罗。此言功德贤。中印度人。幼学五明四韦陀论。志性明敏度量该博。后遇杂心莫测涯际。方悟佛法崇深投簪落彩。专精志业博通三藏。慈和恭恪事师尽礼。舍小学大则深悟幽旨。以宋文帝元嘉十二年来至杨都。帝深重之敕住祇洹寺。至宋元嘉二十年岁次癸未。于杨都瓦官寺译。杂阿含经(五十卷)。众事分阿毗昙(十二卷)。楞伽阿跋多罗宝经(四卷)。央掘魔罗经(四卷)。过去现在因果经(四卷)。释六十二见经(四卷)。大方广宝箧经(二卷)。现在佛经(三卷)。菩萨行方便<a>神通</a>变化经(三卷)。净度三昧经(三卷)。相续解脱了义经(三卷)。大法鼓经(二卷)。阿兰若习禅经(二卷)。胜鬘师子吼一乘大方便经(一卷)。无量寿经(一卷)。宾头卢突罗阇为优陀[王*延]王说法经(一卷)。般泥洹经(一卷)。八吉祥经(一卷)。无忧王经(一卷)。出无量持门经(一卷)。三小劫经(一卷)。四食经(一卷)。十二游经(一卷)。十二头陀经(一卷)。三因缘经(一卷)。异处七处<a>三观</a>经(一卷)。十一想思念如来经(一卷)。十二品生死经(一卷)。十报法三统略经(一卷)。罪福<a>报应</a>经(一卷)。六斋八戒经(一卷)。四人出现<a>世间</a>经(一卷)四品<a>学法</a>经(一卷)。申兜本经(一卷)。舅生经(一卷)。那先经(一卷)。日难经(一卷)。君臣经(一卷)。鞞摩肃经(一卷)。鹦鹉经(一卷)。负债为牛经(一卷)。越难经(一卷)。那赖经(一卷)。二侨士经(一卷)。释摩男本经(一卷)。阿兰那经(一卷)。老母经(一卷)。树提伽经(一卷)阿速达经(一卷)。大意经(一卷)。目连降龙王经(一卷)。阿难见伎乐啼哭无常经(一卷)。<a>舍利</a>弗等比丘得身作证经(一卷)。佛往慰迦叶病经(一卷)。请盘特比丘经(一卷)。佛命阿难诣最胜长者经(一卷)。目连弟布施望报经(一卷)。舍利弗般泥洹经(一卷)。摩诃迦叶度贫母经(一卷)。阿那律七念章经(一卷)。杂藏经(一卷)。虚空藏菩萨经(一卷)。菩萨呵欲经(一卷)。阿弥陀经(一卷)。诸法无行经(一卷)。贫子须赖经(一卷)。无量义经(一卷)。杀龙济一国经(一卷)。无涯际持法门经(一卷)。堕珠着海中经(一卷)。当来选择诸恶世界经(一卷)。阿难陀目佉尼阿离陀经(一卷)。佛入<a>甘露</a>调正意经(一卷)。过去行檀波罗蜜经(一卷)。本行<a>六波罗蜜</a>经(一卷)。第一义五相略集(一卷)。总七十八部合一百六十一卷。慧观等笔受。弟子法勇传语。荆州刺史南谯王刘义宣。尝请讲<a>华严经</a>。跋陀自愧未善宋言。遂旦夕礼忏求观世音。忽梦有人白服持剑擎一人头来谓陀曰。何故忧耶。陀以意对。答曰。不须多忧。即便以剑易于陀首更安新头问曰。得无痛耶。答云。不痛。既悟心神喜悦。于是就讲辩注若流。后还杨都。属帝燕会王公毕集。帝欲试其机辩并解人意不。帝见其白首而谓之曰。师今日不负远来之意。自外如何唯有一在。贤即答言。慕化远来天子恩遇垂三十载。今年七十一唯一死在。帝大悦敕命近御而坐。兼工咒术既善大乘。时人号曰摩诃乘</p>
<p>
	　　沙门昙无竭。此言法勇。姓李。幽州黄龙人。幼为沙弥。禅修苦行持戒诵经。为师所重。尝闻法显躬践佛国。乃慨然有忘身之誓。以宋武帝永初元年。招集同志释僧猛等二十五人。共游西域二十余年。自外并死唯竭独还。于罽宾国得梵经本。元嘉末年达于杨都。手自宣译。观世音受记经(一卷)</p>
<p>
	　　沙门释慧简。以宋孝武帝大明元年岁次丁酉。于鹿野寺译灌顶药师琉璃光佛经(一卷)。商人求财经(一卷)。阎王五天使经(一卷)。善生子经(一卷)。<a>懈怠</a>耕者经(一卷)。释迦毕罪经(一卷)。贫穷老公经(一卷)。杀身济贾人经(一卷)。舍卫城中人丧子发狂经(一卷)。譬喻经(一卷)。请宾头卢法经(一卷)。阿难见水光瑞经(一卷)。咒愿经(一卷)。瞿昙弥记果经(一卷)。学人乱意经(一卷)。窃为沙门经(一卷)。佛母般泥洹经(一卷)。长者子六过出家经(一卷)。猎师舍家学道事经(一卷)。瞿昙弥经(一卷)。旃阇摩暴志谤佛事经(一卷)。二老男女见佛出家得道经(一卷)。真为沙门经(一卷)。佛涅盘后诸比丘经(一卷)。大力士出家得道经(一卷)。总二十五部合二十五卷</p>
<p>
	　　沙门功德直西域人。道契既广善诱日新。以宋大明六年岁次壬寅到荆州。为沙门释玄畅译菩萨念佛三昧经(六卷)。无量门破魔陀罗尼经(一卷)。畅刊正文义。词旨婉密。而畅舒手出香掌中流水。莫之测也</p>
<p>
	　　沙门竺法卷印度人。志性弘简开利为务。以宋明帝太始年中。于广州译无尽意经(十卷)。海意经(七卷)。如来恩智不思议经(五卷)。宝顶经(五卷)。阿述陀菩萨经(一卷)。三密底耶经(一卷)。总六部合二十九卷</p>
<p>
	　　沙门释朔公。于宋代在南海郡。译濡首菩萨无上清净分卫经(二卷)</p>
<p>
	　　沙门释道严。于宋世译璎珞本业经(二卷)。佛藏大方等经(一卷)。总二部合三卷</p>
<p>
	　　沙门释勇公。于宋世译空净三昧经(一卷)。车匿经(一卷)。劝进学道经(一卷)。梵女首意经(一卷)。总四部合四卷</p>
<p>
	　　沙门释法海。于宋世译乐璎珞庄严方便经(一卷)。寂调意所问经(一卷)</p>
<p>
	　　沙门释先公。于宋世译月灯三昧经(一卷)</p>
		

	
	

		</div></div><hr><script charset='utf-8' src='../../js/footer.js'></script></body></html>